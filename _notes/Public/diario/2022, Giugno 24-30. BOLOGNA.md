---
title: 2022, Giugno 24-30. BOLOGNA
notetype : unfeed
date : 22-06-2022
---

## Preparazione

### una giornata particolare
#### SCHEDA FILM

Capolavoro della maturità di Ettore Scola, forse la più grande interpretazione della Loren, spogliata di ogni carisma divistico e assecondata magistralmente da un Mastroianni in stato di grazia. Durante la visita di Hitler a Roma, in un condominio una casalinga rimane da sola: farà amicizia col vicino, omosessuale in attesa di partire per il confino. Il regista e il direttore della fotografia Pasqualino De Santis, per rievocare l’atmosfera di un passato plumbeo, attuano un’operazione di grande radicalità e sperimentazione visiva. Scrive Scola: “Già in partenza tutto quello che riguardava l’ambientazione e tutti i capi di vestiario erano stati decolorati. Poi girammo con un filtro speciale, e quindi decolorammo ancora in stampa. E questo non fu soltanto per fare assomigliare maggiormente la fotografia ai pezzi di documentario con cui avevo aperto il film, ma perché i ricordi miei, della casa in cui abitavo a Piazza Vittorio a quell’epoca, sono in quella tonalità. Il colore della Roma di quei tempi nel mio ricordo è un non colore neanche tanto grigio ma un po’ chiuso, un po’ spesso, come quello di una nebbia dentro le stanze, che poi al film è servito come lieve simbolo – anche se io i simbolismi li amo poco – di chiusura, di prigione; anche lì di esclusione”. La Technicolor mise a punto un sistema di stampa – ENR – che permetteva di desaturare i colori per ottenere il tono fotografico voluto da Ettore Scola e De Santis. Il procedimento è ormai irriproducibile in pellicola ed è stato possibile ricrearlo solo grazie al digitale. Le lavorazioni a cura del CSC – Cineteca Nazionale sono state effettuate presso il laboratorio L’Immagine Ritrovata con la supervisione di Luciano Tovoli e dello stesso Ettore Scola. Leone d’oro per il miglior film restaurato a Venezia Classici 2014.

#### CAST AND CREDITS

Sog., Scen.: Ettore Scola, Ruggero Maccari. F.: Pasqualino De Santis. M.: Raimondo Crociani. Scgf.: Luciano Ricceri. Mus.: Armando Trovaioli. Int.: Sophia Loren (Antonietta Tiberi), Marcello Mastroianni (Gabriele), John Vernon (Emanuele), Françoise Berd (portinaia), Nicole Magny (figlia del cavaliere), Patrizia Basco (Romana), Tiziano De Persio (Arnaldo), Maurizio Di Paolantonio (Fabio), Antonio Garibaldi (Littorio), Vittorio Guerrieri (Umberto). Prod.: Carlo Conti per Compagnia Cinematografica Champion, Canafox Films. D.: 106’. Col.

#### IN BREVE

Titolo Internazionale

A Special Day

Regia: Ettore Scola

Anno: 1977

Paese: Italia

Durata: 106'

Versione del film

Versione italiana con sottotitoli inglesi

Audio

Sonoro

Edizione

2022

Sezione

[FOREVER SOPHIA](https://festival.ilcinemaritrovato.it/sezione/forever-sophia/ "FOREVER SOPHIA")


## PLES V DEŽJU

#### SCHEDA FILM

Nel 1961, anno di punta del modernismo cinematografico europeo, mentre Jean-Luc Godard riscuoteva un grande successo con _La donna è donna_, anche Boštjan Hladnik esplorava il mondo di una donna e un triangolo amoroso nel suo film d’esordio _Ples v dežju_. Proiettato in anteprima al Festival del cinema di Pola, il principale evento jugoslavo dedicato alla presentazione dei film nazionali ma anche alla promozione delle conquiste delle repubbliche costitutive, il film venne girato da Hladnik dopo un periodo trascorso a Parigi, dove aveva lavorato come assistente di Chabrol e frequentato la Cinémathèque. Il regista disse che il suo film era stato “realizzato in un’atmosfera creativa simile a quella francese”. Ma l’atmosfera che trovò al ritorno in patria era cupa e pessimistica. Fu forse questa la ragione principale per cui scelse di adattare il romanzo di Dominik Smole _Črni dnevi in beli dan_ (Giorni neri e chiaro giorno), una storia d’amore impossibile e senza lieto fine. Lo stesso Hladnik definì _Ples_ _v_ _dežju_ una sorta di “melodramma nero” su una serie di relazioni amorose infelici. Abbiamo il pittore depresso Peter (Miha Baloh), l’attrice teatrale in declino Maruša (Duša Počkaj), innamorata di Peter che però è ormai stanco di lei, e il timido anonimo suggeritore (Ali Raner), invaghito di Maruša. Il quarto personaggio è Anton (Rado Nakrst), l’anziano coinquilino di Peter che lo spia costantemente. Sullo sfondo c’è anche una giovane coppia che per tutto il film interpreta la parte degli amanti ‘ideali’. Il romanzo da cui il film è tratto rifiuta le convenzioni ed è scritto quasi interamente usando la tecnica associativa. Si comprende così come il testo si presti al trattamento tipicamente modernista di Hladnik, che intreccia con eleganza il reale e l’immaginario. Integrando metodo modernista e linguaggio filmico classico, grazie alla totale padronanza del regista, _Ples v dežju_ si colloca tra i capolavori del cinema.

Nerina T. Kocjančič

#### CAST AND CREDITS

Sog.: dal romanzo _Črni dnevi in beli dan_ (1958) di Dominik Smole. Scen.: Boštjan Hladnik. F.: Janez Kališnik. M.: Kleopatra Harisijades. Scgf.: Niko Matul. Mus.: Bojan Adamič. Int.: Duša Počkaj (Maruša), Miha Baloh (Peter), Rado Nakrst (Anton), Ali Raner (suggeritore), Joža Zupan (Magda), Arnold Tovornik (autista), Janez Jerman (direttore del teatro), Janez Albreht (cameriere). Prod.: Dušan Povh per Triglav film. 35mm. D.: 98’. Bn

#### IN BREVE

Titolo Internazionale

Dancing in the Rain

Regia: Boštjan Hladnik

Anno: 1961

Paese: Jugoslavia

Durata: 98'

Versione del film

Versione slovena con sottotitoli inglesi

Audio

Sonoro

Edizione

2022

Sezione

[“DITE LA VERITÀ!” – UNO SGUARDO SUL CINEMA JUGOSLAVO](https://festival.ilcinemaritrovato.it/sezione/dite-la-verita-uno-sguardo-sul-cinema-jugoslavo/ "“DITE LA VERITÀ!” – UNO SGUARDO SUL CINEMA JUGOSLAVO")
## ARABESQUE

#### SCHEDA FILM

Trasferitosi da anni a Londra, Stanley Donen, il maestro del musical anni Cinquanta, dopo il successo di _Sciarada_ (1963) riprova un thriller spionistico pieno di ironia, sempre sulla scia di _Intrigo internazionale_ di Hitchcock. Ma deve sostituire Cary Grant con Gregory Peck il quale, meno versato nella commedia brillante, se la cava con una chiave autoironica piuttosto inedita. Accanto a lui Sophia Loren, nel pieno della sua fase hollywoodiana (l’anno è lo stesso della _Contessa di Hong Kong_ di Chaplin). Protagonista è un professore americano coinvolto in un intrigo che ha al centro un prezioso geroglifico ittita da decifrare; Loren è la donna dell’infido uomo d’affari medio-orientale che brama l’oggetto, e lei stessa non è quel che sembra. La bellezza mediterranea è declinata in un trionfo dell’orientalismo (il personaggio si chiama Yasmin), ma rinforzata da una serie incredibile di mise di Christian Dior: la prima apparizione è in vestaglia di chiffon nero con piume di struzzo (“Non incontro spesso degli americani”, esordisce, e Peck: “Neanch’io veramente incontro spesso della gente vestita così”), la seconda in un abito dorato damascato con cappa colma di gioielli. Anche lei, insomma, fa una divertita parodia della diva internazionale. Il cinema americano (in trasferta) del 1966 gioca deliziosamente con se stesso, non si prende sul serio, tra inquadrature sghembe, battute, colori e arredi pop e la musica di Henry Mancini; ma fa tutto questo con un ritmo e una grazia ancora intatti.

#### CAST AND CREDITS

Sog.: dal romanzo _The Cipher_ (1961) di Alex Gordon. Scen.: Julian Mitchell, Stanley Price, Peter Stone. F.: Christopher Challis. M.: Frederick Wilson. Scgf.: Reece Pemberton. Mus.: Henry Mancini. Int.: Gregory Peck (David Pollock), Sophia Loren (Yasmin Azir), Alan Badel (Beshraavi), Kieron Moore (Yussef), John Merivale (Sloane), Duncan Lamont (Webster), Carl Duering (Jena), George Coulouris (Ragheeb), Ernest Clark (Beauchamp), Harold Kasket (Lufti). Prod.: Stanley Donen per Stanley Donen Enterprises. DCP. D.: 105’. Col.

#### IN BREVE

Regia: Stanley Donen

Anno: 1966

Paese: USA

Durata: 105'

Versione del film

Versione inglese con sottotoli italiani

Audio

Sonoro

Edizione

2022

Sezione

[FOREVER SOPHIA](https://festival.ilcinemaritrovato.it/sezione/forever-sophia/ "FOREVER SOPHIA")
## SHIROKOYA KOMAKO

#### SCHEDA FILM

Questa tragica storia d’amore ambientata nel medio periodo Edo (1603-1867) prende spunto da un celebre caso giudiziario del magistrato Tadasuke Ooka, le cui sagaci decisioni legali entrarono nella leggenda. Okuma Shirokoya, figlia di un mercante di legname di Edo (l’antica Tokyo), intraprende una relazione amorosa e viene giustiziata per aver pianificato l’omicidio del marito con la complicità della cameriera.  
A questi fatti si ispirarono vari racconti orali e opere teatrali; com’era prassi, data la censura del periodo Edo, negli adattamenti i nomi dei personaggi storici venivano leggermente modificati. Una versione intitolata _Koi musume mukashi hachijo_ fu messa in scena nel 1775 nel teatro dei burattini _bunraku_ e nel 1776 in una versione kabuki. Cento anni dopo la storia ispirò un’altra opera kabuki, _Tsuyu kosode mukashi hachijo_, più conosciuta come _Kamiyui Shinza_ (Shinza il barbiere), nota ai cinefili giapponesi perché da essa Sadao Yamanaka trasse il suo canto del cigno, _Ninjo kamifusen_ (_Umanità e palloni di carta_, 1937).  
Il recensore di “Kinema Junpo” definì il film di Misumi “una rilettura moderna” della celebre storia e, secondo la sua previsione, avrebbe avuto presa sul pubblico femminile. La sceneggiatura era di Teinosuke Kinugasa, cui Misumi aveva fatto da assistente in _Jigokumon_; “Kinema Junpo” ravvisò l’influenza di Kinugasa nel ritmo e nell’eleganza della regia. Hiroaki Yoshida elogia il modo in cui gli spazi riflettono le relazioni private e sociali tra i personaggi. Vedendo che alcune scene chiave del film non sono presenti nella sceneggiatura e nel materiale di partenza, ritiene che Misumi possa esserne considerato l’autore.  
Fujiko Yamamoto, che quell’anno lavorò con Misumi anche in _Daibosatsu toge_ (Il passo del grande Bodhisattva), era una diva di prima grandezza della Daiei: in soli dieci anni, tra il 1953 e il 1963, apparve in oltre cento film; ottenne un enorme successo con l’ultimo dei tanti adattamenti del romanzo moralista di Koyo Ozaki _Konjiki yasha_ (Il demone d’oro di Koji Shima, 1954) e fu lodata per la sua incarnazione di “un nuovo tipo di donna di Kyoto” (espressione di Hitoaki Kono) in _Yoru no kawa_ (Fiume notturno, 1956) di Kozaburo Yoshimura, proiettato al Cinema Ritrovato nel 2016.  
In Occidente è probabilmente più conosciuta grazie a _Higanbana_ (_Fiori d’equinozio,_ 1958) di Ozu, per il quale fu prestata alla Shochiku. All’inizio degli anni Sessanta manifestò scontento per le clausole del suo contratto e fece infuriare il temibile presidente della Daiei, Masaichi Nagata, tentando di rinegoziarne i termini. Lui la licenziò e le altre grandi case di produzione serrarono i ranghi, ponendo fine alla sua carriera cinematografica; in seguito, apparve solo a teatro e sul piccolo schermo.

Alexander Jacoby e Johan Nordström

#### CAST AND CREDITS

Sog.: da un racconto di Seiichi Funahashi. Scen.: Teinosuke Kinugasa. F.: Hiroshi Imai. M.: Kanji Suganuma. Scgf.: Akira Naito. Mus.: Ichiro Saito. Int.: Fujiko Yamamoto (Komako Shirokoya), Katsuhiko Kobayashi (Chuhachi), Mieko Kondo (Ogin), Minoru Chiaki (Matashiro), Ryuzo Shimada (Tango Abe), Ganjiro Nakamura (Shozaburo Shirokoya), Chikako Hosokawa (Otsune Shirokoya), Fujio Murakami (Seizaburo), Ichiro Izawa (Seibei), Ryosuke Kagawa (Chobei Kagaya). Prod.: Masaichi Nagata per Daiei – 35mm. D.: 91’. Col.

#### IN BREVE

Titolo Internazionale

What Price Love?

Regia: Kenji Misumi

Anno: 1960

Paese: Giappone

Durata: 91'

Versione del film

Versione giapponese

Audio

Sonoro

Edizione

2022

Sezione

[KENJI MISUMI: UN AUTORE INCONSAPEVOLE](https://festival.ilcinemaritrovato.it/sezione/kenji-misumi-un-autore-inconsapevole/ "KENJI MISUMI: UN AUTORE INCONSAPEVOLE")
## JACQUES TATI, TOMBÉ DE LA LUNE

#### SCHEDA FILM

Jacques Tati non ha bisogno di presentazioni, ma è precisamente quel tipo di “cineasta che non ha bisogno di presentazioni” la cui opera vale la pena di essere rivisitata a più riprese – attraverso la visione, la scrittura e ora attraverso il formato sempre più popolare del documentario televisivo. Jean-Baptiste Péretié, tra i cui film precedenti figurano ritratti di Buster Keaton, Al Pacino e John Wayne, ha efficacemente catturato l’architettura sincopata dell’universo di Tati in questa bella introduzione a un genio dell’esuberanza. Cineasta ossessivo – dedito a prove interminabili, a ripetuti ciak, a mesi di montaggio e mixaggio – Tati era bravissimo a documentare il proprio metodo di lavoro, come dimostra l’abbondanza di filmati dietro le quinte presenti in questo nuovo documentario (c’è perfino un momento sorprendente in cui Tati è in compagnia di André Bazin, uno dei suoi primi estimatori). Il film inizia con il viaggio di Tati a New York, nel 1958. Vestito da Monsieur Hulot, cammina nervosamente per Broadway come un re volubile. L’americanismo, che già aveva ispirato _Giorno di festa_ e _Mio zio_, avrebbe nutrito la sua fantasia in _Playtime_, per il quale fu costruita un’intera mini-città chiamata Tativille. La sua creazione – che diede vita al più grande film di sempre – avrebbe anche segnato la fine di Tati, crudelmente abbandonato da un’industria in cui gli artisti valgono un tanto al chilo. Girato in 70mm, _Playtime_ è il magnum opus magrittiano di Tati, fatto di bombette, di superfici azzurre metalliche e anime confuse. Tati giunge perfino a nascondersi sullo sfondo lasciando che a prendere il sopravvento sia la sua visione bruegheliana in cui i passanti diventano momentaneamente protagonisti finché nella stessa inquadratura non spunta il successivo potenziale ‘eroe’. L’insuccesso del film al botteghino rovinò la carriera, le finanze e la salute di Tati. Nella consapevolezza dell’irrimediabile perdita, la sua ultima sceneggiatura non realizzata, intitolata _Confusion_, si apriva con la morte di Hulot. Ma Tati non riuscì mai a liberarsi del fardello del famoso personaggio, che dopo la sua scomparsa semmai si ingigantì.  
Con il suo cinema di combustioni spontanee Tati ha visto oltre le facciate immacolate della vita moderna rivelando l’animo umano attraverso il puro movimento e l’illusione ottica, come nessun altro ha saputo fare prima e dopo di lui.

 Ehsan Khoshbakht

#### CAST AND CREDITS

Scen.: Jean-Baptiste Péretié. M.: Solveig Risacher. Mus.: Stéphane Lopez. Prod.: Corine Janin, Stéphane Millière per Gedeon Programmes, Les Films de Mon Oncle con France5, Ciné+, RTS. DCP. D.: 60’. Col.

#### IN BREVE

Titolo Internazionale

The Rise and Fall of Jacques Tati

Regia: Jean-Baptiste Péretié

Anno: 2021

Paese: Francia

Durata: 60'

Versione del film

Versione francese

Audio

Sonoro

Edizione

2022

Sezione

[DOCUMENTI E DOCUMENTARI](https://festival.ilcinemaritrovato.it/sezione/documenti-e-documentari-6/ "DOCUMENTI E DOCUMENTARI")
## CAUGHT

#### SCHEDA FILM

_Dreams that money can buy_? Un corso di portamento e buone maniere, un lavoro di mannequin in un grande magazzino, la fortuna di incontrare un miliardario, e naturalmente una pelliccia di visone. _Dreams that money can buy_? Una ragazza da sposare solo per far dispettoal proprio terapeuta, e poi da maltrattare come un giocattolo danneggiato, come un trofeo venuto a noia. Pauline Kael scrisse che ilmiliardario aitante e nevropatico interpretato da Robert Ryan alludeva a Howard Hughes, verso il quale l’expat Ophuls nutriva una motivataacredine, giacché Hughes l’aveva tenuto a mollo quattro anni prima di fargli girare un film, e intanto si riferiva a lui come a “quell’idiota (oaf)”; e infatti il personaggio, che pure occupa gran parte della scena, ha un che di singolarmente trascurabile e vile. Però _Caught_ è un film dalla vita travagliata, inizialmente affidato a John Berry, cineasta di formazione wellesiana (poi autore del documentario _The Hollywood Ten_ e immediatamente trasferito nella lista nera), e dunque ci sono momenti in cui questo citizen Ryan ci pare circonfuso d’una torva grandezza, accasciato nella sua poltrona, del tutto indifferente alla vertiginosa profondità di campo che lo circonda, come a qualsiasi altra cosa. MaxOphuls entra in seconda battuta, ed è già un’umiliazione per un regista che l’anno precedente aveva firmato _Lettera da una sconosciuta._ La“romantic pulp fiction” (“Variety”) che si trova tra le mani forse non lo interessa; forse sta già facendo le valigie per il ritorno in Francia, dove girerà alcuni film capitali della storia del cinema; eppure riesce a fare di _Caught_ un noir di magnetica e personale presa visiva. Certo Barbara Bel Geddes (avrà poi quel piccolo ruolo ironicamente tremendo in _La donna che visse due volte_, prima di essere per sempre lamatriarca buona di _Dallas_) non è Lola e non è Madame De…, ma Ophuls fa scendere sul suo viso bread-and-butter le ombre della desolazione femminile; e se di James Mason, come dice Emanuela Martini, Hollywood “saprà sfruttare le sottigliezze d’interprete, deprimendone però il potenziale divistico”, ecco, possiamo dire che la storia comincia proprio qui, da questo buon dottore cui l’attore britannico offre per quanto può, nei tempi che gli son concessi, spessore e sensualità. La cinepresa di Ophuls è sempre quella che incantava Truffaut, la cinepresa “che attraversa la scena, corre sugli scaloni, lungo le facciate, su un marciapiede della stazione, tra i cespugli”; quiscivola fluida e corre e s’impenna nelle due stanze di un appartamentino dell’East Side, tra catini d’acqua e assi da stiro e capelli bagnati evestaglie di ragazze, e fa della sequenza d’apertura un miracolo di stile. Il sorriso finale, invece, è pura perversione.

Paola Cristalli

#### CAST AND CREDITS

Sog.: dal romanzo _Wild Calendar_ (1946) di Libbie Block. : Arthur Laurents. F.: Lee Garmes. M.: Robert Parrish. Scgf.: F. Paul Sylos. Mus.: Frederick Hollander. Int.: James Mason (Larry Quinada), Barbara Bel Geddes (Leonora Eames), Robert Ryan (Smith Ohlrig), Frank Ferguson (dottor Hoffman), Curt Bois (Franzi Kartos), Ruth Brady (Maxine), Natalie Schafer (Dorothy Dole), Art Smith (psichiatra), Sonia Darrin (signorina Chambers), Bernadene Hayes (signora Rudecki). Prod.: David L. Loew, Wolfgang Reinhardt per Enterprise Productions. DCP. D.: 88’. Bn.

#### IN BREVE

Titolo Italiano

Presi nella morsa

Regia: Max Ophuls

Anno: 1949

Paese: USA

Durata: 88'

Versione del film

Versione inglese

Audio

Sonoro

Edizione

2022

Sezione

[RITROVATI E RESTAURATI](https://festival.ilcinemaritrovato.it/sezione/ritrovati-e-restaurati-8/ "RITROVATI E RESTAURATI")
## IL CONFORMISTA

#### SCHEDA FILM

_Strategia del ragno_ e _Il conformista_ hanno in comune il tema del tradimento, la presenza del passato che ritorna e il peso della figura paterna, con la differenza che nel _Conformista_ il figlio, Trintignant, tradisce il professor Quadri (la figura paterna), mentre in _Strategia del ragno_ è Athos padre ad avere tradito. In ogni caso si tratta di due parricidi che suppongono un passato e una memoria. Nel _Conformista_ la memoria è quella del cinema francese e americano degli anni Trenta mentre _Strategia del ragno_ si nutre di ricordi di infanzia reali […].  
Ho girato _Il conformista_ lasciando aperta la possibilità di raccontarlo cronologicamente, come nel romanzo di Moravia. Fin dall’inizio delle riprese ero affascinato però dalla possibilità di usare il viaggio in automobile come il ‘presente’ del film, il contenitore della storia. Insomma, il protagonista viaggia anche nella memoria. Per questo avevo girato molto materiale sul viaggio di Trintignant. Con un grande montatore come Kim [Arcalli], accade di poter vedere, poco a poco, la struttura del film che si materializza. La struttura di un film è solo annunciata dalla sceneggiatura e comincia a esistere e a manifestarsi durante le riprese, ma è durante il montaggio che prende definitivamente corpo.

Bernardo Bertolucci_,_ in Enzo Ungari, _Scene madri di Bernardo Bertolucci_, Ubulibri, Milano 1982

Non è il caso di analizzare minutamente come e in che misura il giovane Bertolucci abbia modificato, con una libertà che sfiora la sana insolenza e nel quadro di un’obbligata potatura, figure e fatti che affollano le quattrocento pagine del romanzo moraviano per ridurle a una durata inferiore alle due ore. Basti dire che le ottanta pagine del prologo […] sono risolte in una breve sequenza, frammentata dal montaggio secondo quella distorsione allucinata della visione che è una delle cifre stilistiche dominanti del film. […]  
Il sesso e il fascismo sono i due poli del _Conformista_. O, se si preferisce, la polpa e la buccia. Il conformista Marcello ha sete di normalità per coprire la propria inconfessata e temuta anormalità sessuale. È fascista perché vede nel fascismo il mito collettivo cui immolare, nel miraggio dell’ordine, il proprio disordine, quel che lo fa diverso dagli altri. In nome del fascismo uccide, nell’illusione di riscattare un delitto precedente con un’azione criminosa, ma legalizzata. Risulta piuttosto chiaro che in Marcello il fascismo è l’accidente, il conformismo è la sostanza: questo conformismo è fascista, ma potrebbe essere altro in diverse circostanze storiche. Sarebbe comodo ridurre_Il conformista_ a un film ‘sul’ fascista, cioè in costume, trascurandone la carica critica di una classe e di una generazione.

Morando Morandini, _Il conformista_, in _In viaggio con Bernardo. Il cinema di Bernardo Bertolucci_, a cura di Roberto Campari e Maurizio Schiaretti, Marsilio, Venezia 1994

#### CAST AND CREDITS

Sog.: dal romanzo omonimo (1951) di Alberto Moravia. Scen.: Bernardo Bertolucci. F.: Vittorio Storaro. M.: Franco Arcalli. Scgf.: Ferdinando Scarfiotti. Mus.: Georges Delerue. Int.: Jean-Louis Trintignant (Marcello Clerici), Stefania Sandrelli (Giulia), Dominique Sanda (Anna Quadri), Gastone Moschin (Manganiello), Pierre Clémenti (Lino Seminara), Enzo Tarascio (professor Quadri), José Quaglio (Italo Montanari), Milly (madre di Marcello), Yvonne Sanson (madre di Giulia), Giuseppe Addobbati (padre di Marcello). Prod.: Maurizio Lodi-Fè per Mars/Marianne/Maran. DCP. D.: 114’. Col.

#### IN BREVE

Titolo Internazionale

The Conformist

Regia: Bernardo Bertolucci

Anno: 1970

Paese: Italia-Francia-Germania Ovest

Durata: 114'

Versione del film

Versione italiana con sottotitoli inglesi

Audio

Sonoro

Edizione

2022

Sezione

[RITROVATI E RESTAURATI](https://festival.ilcinemaritrovato.it/sezione/ritrovati-e-restaurati-8/ "RITROVATI E RESTAURATI")
## THE BEAST WITH FIVE FINGERS

#### SCHEDA FILM

Quando il pianista in carrozzella Francis Ingram viene trovato morto, i sospetti ricadono sul suo entourage: potrebbe essere stata la sua infermiera Julie, o il suo segretario Cummins, o l’eterno gregario Bruce, segretamente innamorato di Julie? Quando il testamento di Ingram designa Julie unica erede, la famiglia del defunto si fa venire delle idee, come la materializzazione di un testamento ‘precedente’ (e non ancora scritto), mentre Cummins inizia a preoccuparsi sempre più per la sua biblioteca, dato che chiunque erediti la casa finirà per entrare in possesso anche di quei tesori… All’epoca di _The Beast with Five Fingers_ il tipo di Peter Lorre era già stato scolpito nella pietra, ed era quanto di più lontano dal buonsenso e dalla rispettabilità. Nonostante il sapiente lavoro sulla sceneggiatura del grande moralista del cinema di genere Curt Siodmak, la grande domanda in _The Beast with Five Fingers_ non è mai stata “Chi ha ucciso Francis Ingram?”, ma sempre “Come interpreterà Lorre il colpevole Hilary Cummins, e come appariranno tutti gli altri in rapporto a lui?”. In questo caso non tutta la follia di Cummins è espressa da quella che è la specialità di Lorre in chiave horror, ovvero un’anima in pena con la grazia di un sonnambulo. Alcuni effetti speciali d’eccellente fattura e la formidabile eleganza della regia di Robert Florey aggiungono ulteriori livelli a questa performance particolarmente sopra le righe. Con il senno di poi è difficile non intravedere in questo assalto carico d’angoscia ai nervi degli spettatori i problemi personali che affliggevano Lorre all’epoca: la Warner aveva tagliato i ponti, lasciandolo andare alla deriva mentre la sua carriera entrava in una fase di stanca; la sua risaputa amicizia con Bertolt Brecht e le sue convinzioni di sinistra, inoltre, rendevano sempre più rischioso per lui vivere e lavorare a Hollywood.

 Olaf Möller

#### CAST AND CREDITS

Sog.: dal racconto omonimo (1919) di William Fryer Harvey. Scen.: Curt Siodmak, Harold Goldman. F.: Wesley Anderson. M.: Frank Magee. Scgf.: Stanley Fleischer, Bertram Tuttle. Mus.: Max Steiner. Int.: Robert Alda (Bruce Conrad), Andrea King (Julie Holden), Peter Lorre (Hilary Cummins), Victor Francen (Francis Ingram), J. Carrol Naish (Ovidio Castanio), Charles Dingle (Raymond Arlington), John Alvin (Donald Arlington), David Hoffman (Duprex). Prod.: William Jacobs per Warner Bros. Pictures – 35mm. D.: 88’

#### IN BREVE

Titolo Italiano

[Il mistero delle cinque dita]

Regia: Robert Florey

Anno: 1946

Paese: USA

Durata: 88'

Versione del film

Versione inglese

Audio

Sonoro

Edizione

2022

Sezione

[PETER LORRE, STRANIERO IN TERRA STRANIERA](https://festival.ilcinemaritrovato.it/sezione/peter-lorre-straniero-in-terra-straniera/ "PETER LORRE, STRANIERO IN TERRA STRANIERA")
## BUCK AND THE PREACHER

#### SCHEDA FILM

Il debutto alla regia di Poitier con _Buck_ _and_ _the_ _Preacher_ rimane una delle sue prove più efficaci. In origine Poitier doveva limitarsi a interpretare il protagonista, ma quando emersero ‘divergenze’ con il regista iniziale, che era bianco, Poitier diede retta ai consigli dell’amico e coprotagonista Harry Belafonte e assunse anche il ruolo di regista. Ambientato alla frontiera occidentale dopo la Guerra Civile, il film è la storia di Buck, un ex soldato che guida i coloni neri nelle terre libere del West. Ma una banda di sudisti […] continua a dare alle fiamme i loro insediamenti per costringerli a tornare a lavorare sulle terre dei bianchi. In fuga dai sudisti, Buck ottiene per i suoi coloni un passaggio sicuro attraverso i territori indiani e si imbatte in un predicatore (Belafonte). Vincendo l’ostilità iniziale, i due uomini, insieme alla donna di Buck, Ruth (Ruby Dee), lanciano un’offensiva contro i sudisti che hanno derubato i coloni neri. […] Il film offre uno spaccato della storia culturale nera integrandola nel western, un genere riconoscibile con tutte le convenzioni del caso: sparatorie, inseguimenti, una brutale città di frontiera, un villaggio indiano e vasti paesaggi. La regia di Poitier si assicura di rendere omaggio all’aspra bellezza del territorio, usando campi lunghi e inquadrature dall’alto per evidenziare, alla maniera di John Ford, lo splendore naturale delle colline rocciose, dei paesaggi desertici e delle ampie pianure che si sovrappongono l’una all’altra. Ma il film brilla quando Poitier esplora i luoghi in cui si intersecano le linee culturali e politiche. […] Nonostante la fedeltà al genere western e ai suoi nobili propositi culturali, _Buck and the Preacher_ faticò a trovare un pubblico. […] Forse i cowboy e i coloni neri erano ancora troppo distanti dalle immagini tradizionali degli afroamericani, e il senso di trionfo suggerito dal fermo-immagine che chiude il film – Buck, il Reverendo e Ruth che cavalcano verso il tramonto – era un concetto troppo estraneo al pubblico dell’epoca.

Melvin Donaldson, _Black_ _Directors_ _in Hollywood_, University of Texas Press, Austin 2003

Harry e io volevamo che i neri vedessero il film e fossero fieri di sé, fieri della loro storia. Per quanto disonesta, sgradevole e disumana fosse stata la rappresentazione di quella storia offerta dai bianchi che avevano scritto gran parte dei libri di storia che ci parlano di noi stessi, volevamo che questo film dicesse: ehi, guardate, tra noi c’erano uomini, e non erano pochi, dotati di grande coraggio, grande capacità di resistenza, grande personalità, grande convinzione. […] Era la storia di un gruppo di neri che alla fine dell’Ottocento lasciò la Louisiana alla ricerca di una terra promessa a ovest, dove non sarebbero stati schiavi di nessuno. Le forze che li guidarono, la dedizione che permise loro di sopportare le difficoltà lungo il cammino e di perseverare anche di fronte alla morte – era questa la sostanza del film.

Sidney Poitier, _This_ _Life_, Alfred A. Knopf, New York 1980

#### CAST AND CREDITS

Sog.: Ernest Kinoy, Drake Walker. Scen.: Ernest Kinoy. F.: Alex Phillips, Jr. M.: Pembroke J. Herring. Scgf.: Sydney Z. Litwack. Mus.: Benny Carter. Int.: Sidney Poitier (Buck), Harry Belafonte (il predicatore), Ruby Dee (Ruth), Cameron Mitchell (Deshay), Denny Miller (Floyd), Nita Talbot (Madame Esther), John Kelly (lo sceriffo), James McEachin (Kingston). Prod.: Joel Glickman per E & R Productions, Belafonte Enterprises. DCP. D.: 103’. Col.

#### IN BREVE

Titolo Italiano

Non predicare… spara!

Regia: Sidney Poitier

Anno: 1972

Paese: USA

Durata: 103'

Versione del film

Versione inglese

Audio

Sonoro

Edizione

2022

Sezione

[RITROVATI E RESTAURATI](https://festival.ilcinemaritrovato.it/sezione/ritrovati-e-restaurati-8/ "RITROVATI E RESTAURATI")
## DER VERLORENE

#### SCHEDA FILM

Per girare quello che sarebbe rimasto il suo unico film da regista, Peter Lorre fece ritorno in Germania vent’anni dopo _M_. Ambientato tra le macerie dell’Amburgo postbellica, _Der Verlorene_ è stato correttamente descritto come una rara e affascinante miscela di espressionismo tedesco, noir americano e neorealismo italiano. Con l’avvertenza “Questo film non è liberamente inventato. Gli eventi si basano su resoconti reali degli ultimi anni”, il cartello iniziale introduce l’atmosfera pragmatica e leggermente inquietante dell’opera. Il grosso della storia è narrato tramite flashback. Il dottor Rothe (Lorre), medico in un campo profughi, incontra l’ex collega Hösch (Karl John), appena giunto insieme a un nuovo gruppo di sfollati. Durante una bevuta notturna Rothe ricorda gli eventi passati. Durante la guerra conduceva esperimenti biologici in Germania. Accortosi che la fidanzata l’aveva tradito consegnando a Londra i risultati della loro ricerca segreta sui vaccini, l’aveva strangolata. Con l’aiuto di Hösch – agente del controspionaggio che lavorava nel laboratorio sotto copertura – il delitto era stato fatto passare per suicidio. Ma ormai preda di una strana mania paranoica, il dottor Rothe ha continuato a uccidere donne, e in una scena inquietante e sinistra viene smascherato come _Totmacher_ (assassino) da una prostituta terrorizzata.  
La figura di Lorre che vaga nel campo profughi e nella desolazione del paesaggio domina il film dall’inizio alla fine. Il suo volto – spesso in primo piano, perfettamente illuminato e inquadrato da Václav Vích – esprime rabbia, rimpianto, desiderio, angoscia, isolamento, rassegnazione, disgusto, apatia, in breve, “lo smarrimento di un essere umano nel tempo” (“Münchner Merkur”).  
Purtroppo tutto quello che poteva andare storto andò storto: le riprese furono funestate dalla morte improvvisa del produttore Arnold Pressburger, e durante la fase di post-produzione la versione originale andò distrutta in un incendio. _Der Verlorene_ fu proiettato in anteprima alla Mostra del Cinema di Venezia; gli spettatori tedeschi lo evitarono, mentre la critica tedesca lo decretò il film più artistico del 1951 assegnandogli un premio Bambi.  
Più di trent’anni dopo, il critico passato alla regia Harun Farocki concluse che “si stenta a identificare un altro film che abbia prefigurato il fascismo con la precisione di _M_, e un altro film che abbia rintracciato i resti del fascismo con la precisione di _Der Verlorene_”.

Michael Omasta 

#### CAST AND CREDITS

Scen.: Peter Lorre, Benno Vigny, Axel Eggebrecht, Helmut Käutner. F.: Václav Vích. M.: Carl Otto Bartning. Scgf.: Franz Schroedter, Karl Weber. Mus.: Willy Schmidt-Gentner. Int.: Peter Lorre (dottor Karl Rothe), Karl John (Hösch/Nowack), Helmut Rudolph (colonnello Winkler), Renate Mannhardt (Inge Hermann), Johanna Hofer (signora Hermann), Eva-Ingeborg Scholz (Ursula Weber), Lotte Rausch (Helene) Gisela Trowe (la prostituta). Prod.: Arnold Pressburger-Filmproduktion. DCP. D.: 98

#### IN BREVE

Titolo Internazionale

The Lost Man

Titolo Italiano

[Un uomo perduto]

Regia: Peter Lorre

Anno: 1951

Paese: Germania Ovest

Durata: 98'

Versione del film

Versione tedesca

Audio

Sonoro

Edizione

2022

Sezione

[PETER LORRE, STRANIERO IN TERRA STRANIERA](https://festival.ilcinemaritrovato.it/sezione/peter-lorre-straniero-in-terra-straniera/ "PETER LORRE, STRANIERO IN TERRA STRANIERA")
## SCIUSCIÀ

#### SCHEDA FILM

Nel suo saggio su Charlie Chaplin Sergej Ėjzenštejn sottolinea “lo sguardo del bambino”. È, questo, anche il nucleo della messa in scena di Vittorio de Sica nelle sue prime tre regie importanti (_I bambini ci guardano_, _Sciuscià_, _Ladri di biciclette_) e per certi aspetti anche della quarta, _Miracolo a Milano_.  
In _Sciuscià_ la guerra, che ha prodotto un’enorme crescita del Lumpenproletariat, prosegue ora in altre forme, come guerra di strada nella giungla urbana. Le situazioni cui lo Stato, la burocrazia e il sistema carcerario sottopongono gli individui sono profondamente e disumanamente assurde rispetto allo sguardo del bambino.  
Se l’accusa di _I bambini ci guardano_ era diretta ai genitori, qui è trasferita all’apparato sociale. Sullo sfondo di una constatazione crudele spicca una purezza d’osservazione sempre meravigliosa. Quando nel carcere viene proiettato un film – costituito da miseri cinegiornali di guerra – un ragazzino tisico esclama estasiato “Il mare!”. Non gli restano che pochi istanti di vita. L’effimera immagine in movimento valepoco o nulla, ma filtrata attraverso la coscienza del ragazzino questo lampo di natura fissato sulla pellicola diventa testimonianza duratura che la vita è preziosa, e che perfino la persona più svantaggiata non avrà vissuto invano.  
Il vero tema di _Sciuscià_ è l’amicizia tra Pasquale e Giuseppe. Essa sostiene avversità insormontabili e trascende infine una morte cheavviene per caso ed è spietatamente crudele nella sua arbitrarietà. La profondità dell’emozione che lega i due ragazzi – attestata dall’intensità distruttiva del loro conflitto – è la misura di tutte le cose.  
Il cavallo bianco comprato dai ragazzi significa l’assoluta definitività del loro legame. Per altri è un semplice contratto commerciale negoziato a piacimento. _Sciuscià_ è una nuova versione dei due mondi di Jean Vigo. Il mondo degli adulti con la loro guerra, il fascismo e lacorruzione è rappresentato in termini di freddo, ordinario realismo, a volte come una bazzecola comica. Il mondo dei bambini è in gran parte invisibile, nascosto, un sogno. Può essere ravvisato sui loro volti o in immagini concepite nello strano chiaroscuro di una leggenda. La visione dei due ragazzi nella foresta in groppa a un cavallo bianco è come una favola che aleggia su tempi malvagi.

Peter von Bagh, _Taikayö_ [Una notte di magia], Love Kirjat, Helsinki 1981

#### CAST AND CREDITS

Sog.,Scen.: Sergio Amidei, Adolfo Franci, Cesare Giulio Viola, Cesare Zavattini. F.: Anchise Brizzi. M.: Nicolò Lazzari. Scgf.: Ivo Battelli. Mus.: Alessandro Cicognini. Int.: Franco Interlenghi (Pasquale), Rinaldo Smordoni (Giuseppe), Aniello Mele (Raffaele), Bruno Ortensi (Arcangeli), Emilio Cigoli (Staffera), Gino Saltamerenda (Panza), Anna Pedoni (Nannarella), Leo Garavaglia (commissario di P.S.), Enrico De Silva (Giorgio), Antonio Lo Nigro (Righetto). Prod.: Paolo William Tamburella per Alfa Cinematografica

#### IN BREVE

Titolo Internazionale

Shoeshine

Regia: Vittorio De Sica

Anno: 1946

Paese: Italia

Durata: 93'

Versione del film

Versione italiana con sottotitoli in inglese

Audio

Sonoro

Edizione

2022

Sezione

[RITROVATI E RESTAURATI](https://festival.ilcinemaritrovato.it/sezione/ritrovati-e-restaurati-8/ "RITROVATI E RESTAURATI")
## ET J’AIME À LA FUREUR

#### SCHEDA FILM

Usare le immagini degli altri per raccontare la propria storia è un’idea molto bella, insieme modesta e generosa, che lascia immaginare tutto ciò che solo il cinema può produrre in materia di patrimonio condiviso. […]  
Il nome di André Bonzel dirà forse qualcosa ai cinefili: insieme a Rémy Belvaux e Benoît Poelvoorde ha girato nel 1992 _C’est arrivé près de chez vous_, urticante satira belga su un reality show dedicato a un serial killer. Bonzel è il francese e il direttore della fotografia del trio infernale spudoratamente formatosi intorno all’Insas, la famosa scuola di cinema di Bruxelles. Se sono noti il destino, sempre così disperatamente esilarante, dell’attore Benoît Poelvoorde e quello molto più tragico di Rémy Belvaux, suicidatosi nel 2006 dopo aver intrapreso una carriera di regista pubblicitario, Bonzel era scomparso nel nulla.  
Lo ritroviamo sessantenne con questo film di montaggio, un piccolo gioiello delicato e commosso. […] Bonzel ha usato filmati amatoriali che – come spiega nella prefazione del film la sua voce fuori campo – colleziona da una vita. Sulle immagini di decine di ignoti dilettanti, ritratti di famiglia impressi su celluloide da cui traspare una felicità bonaria che nulla può corrompere, si delinea una storia personale più cupa, più frammentata, più misteriosa: comprendiamo allora abbastanza rapidamente come la sua necessità di descriversi abbia bisogno della felicità filmata degli altri. […] Un padre freddo e anaffettivo, una devotissima madre: l’infanzia di André Bonzel non assomiglia al quadretto stereotipato dei film familiari. […] È il padre di un amico che, proiettando vecchie comiche al gruppetto di amici di suo figlio, gli infonde non solo la prova che la benevolenza esiste ma soprattutto l’amore per il cinema. Così André, fuggendo presto dalla cerchia atona del nucleo familiare, inizia ad allargare il campo della sua macchina da presa.

Jacques Mandelbaum, Et j’aime à la fureur_: journal intime sur pellicules_ _anonymes_, “Le Monde”, 20 aprile 2022

#### CAST AND CREDITS

Scen.: André Bonzel. M.: Svetlana Vaynblat, Thomas Marchand, André Bonzel. Mus.: Benjamin Biolay. Prod.: Garance Cosimano per Les Films du Poisson, Les Artistes Asociaux Productions. DCP. D.: 96’. Bn e Col.

#### IN BREVE

Regia: André Bonzel

Anno: 2021

Paese: Francia

Durata: 95'

Versione del film

Versione francese

Audio

Sonoro

Edizione

2022

Sezione

[DOCUMENTI E DOCUMENTARI](https://festival.ilcinemaritrovato.it/sezione/documenti-e-documentari-6/ "DOCUMENTI E DOCUMENTARI")
## ONE WAY STREET

#### SCHEDA FILM

Considerato l’amaro risentimento con cui ha lasciato la Gran Bretagna, non stupisce che James Mason reciti di lì a poco nell’esordio hollywoodiano di Fregonese, un film su una vita in fuga. Mason vi interpreta Frank Matson, un losco dottore che scappa con una borsa piena di soldi rubati e la ragazza di un capobanda, nascondendosi con lei in Messico. Ma il destino bussa forte alla sua porta, facendo eco a una delle idee fisse di Fregonese: l’incontro con la morte. “Poco importano le lacrime versate, l’appuntamento verrà mantenuto”, sentenzia senza mezzi termini l’esergo del film.  
Märta Torén, attrice svedese prematuramente scomparsa a soli trentun anni, interpreta Laura Thorsen, mentre Dan Duryea, nei panni di John Wheeler, interpreta come al solito un personaggio brutale ma simpatico. Il cinismo del personaggio di Mason è invece più profondo, anche se più nascosto; la sua natura violenta è più forte, anche se più seducente. All’inizio Matson approfitta della sua competenza medica per tessere l’imbroglio e procurarsi una via di fuga, poi inizia a servirsene per inserirsi in un nuovo ambiente e infine redimersi. Ritrova infatti la propria autostima aprendo un ospedale e curando i poveri di un villaggio messicano i cui abitanti sono rappresentati in maniera stereotipata: non c’è via di mezzo tra gli innocenti e gli autentici tagliagole. Unica consolazione, gli americani non sono mostrati sotto una luce migliore, come se Fregonese percepisse il mondo basandosi su queste due categorie, senza sfumature intermedie.  
Dal punto di vista narrativo il film non è perfettamente omogeneo ma rivela grandi potenzialità, e usa abilmente simmetrie e altri simboli visivi per mostrare i due lati del personaggio di Mason. Matson porta due borse di cuoio identiche, una contenente gli strumenti medici e l’altra il denaro rubato, a rappresentare la sua scelta esistenziale tra due tipi di vita. È poi combattuto tra la grande città, dalle cui strade esala un odore di morte, e il rifugio temporaneo offerto dal villaggio costiero. Il gioco del destino fa inoltre sì che le cose accadano due volte: un incidente d’auto, un incontro con un messicano malato, un viaggio in aereo e lo scontro diretto con Duryea. Aleggia un senso d’ineluttabile sventura che spinge tutti i personaggi nel ‘cerchio rosso’ dell’incontro col destino. _One Way Street_ è la ballata di un fatalista.

Ehsan Khoshbakht

#### CAST AND CREDITS

Sog., Scen.: Lawrence Kimble. F.: Maury Gertsman. M.: Milton Carruth. Scgf.: Bernard Herzbrun, Alfred Ybarra. Mus.: Frank Skinner. Int.: James Mason (Frank Matson), Märta Torén (Laura Thorsen), Dan Duryea (John Wheeler), Basil Ruysdael (Father Moreno), William Conrad (Ollie), Rodolfo Acosta (Francisco Morales), King Donovan (Grieder), Robert Espinoza (Santiago). Prod.: Leonard Goldstein per Universal-International Pictures Co., Inc. 35mm. D.: 79’. 

#### IN BREVE

Titolo Italiano

Appuntamento con la morte

Regia: Hugo Fregonese

Anno: 1950

Paese: USA

Durata: 79'

Versione del film

Versione inglese

Audio

Sonoro

Edizione

2022

Sezione

[HUGO FREGONESE, IL VAGABONDO](https://festival.ilcinemaritrovato.it/sezione/hugo-fregonese-il-vagabondo/ "HUGO FREGONESE, IL VAGABONDO")
## LE PUPILLE

#### SCHEDA FILM

Quando Alfonso Cuarón mi ha chiesto se volevo realizzare un piccolo film sulle feste di Natale subito si è affacciata alla mia mente l’immagine di una grande torta rosa: la torta era su un tavolo, e tante pupille la guardavano affascinate. Quell’immagine era emersa nella mia memoria da una storiella che avevo letto molti anni prima: si trovava in una lettera che la scrittrice Elsa Morante inviò al suo amico Goffredo Fofi per augurargli buon Natale. La splendida lettera raccontava le sorti di una zuppa inglese capitata in un collegio religioso durante le festività, tanto tempo prima. Immaginando i destini intrecciati in quel collegio, l’avvicinarsi del Natale nei pensieri e nei gesti delle piccole orfanelle rimaste sole con quattro suore, durante un tempo di carestia e di guerra, è nato il film _Le Pupille_. Un film sui desideri puri e su quelli interessati, sulla libertà e sulla devozione, sull’anarchia che all’interno del rigido collegio può fiorire nella mente di ognuno. Le bambine obbedienti non possono muoversi, ma le loro pupille possono ballare la danza scatenata della libertà.

Alice Rorhwacher

#### CAST AND CREDITS

Scen.: Alice Rohrwacher. F.: Hélène Louvart. M.: Carlotta Cristiani. Scgf.: Emita Frigato, Rachele Meliadò. Mus.: Cleaning Woman. Int.: Alba Rohrwacher, Valeria Bruni Tedeschi, Melissa Falasconi, Tatiana Lepore, Carmen Pommella, Luciano Vergaro, Greta Zuccheri Montanari. Prod.: Carlo Cresto-Dina, Alfonso Cuarón per Tempesta, Esperanto Filmoj, Disney+. 35mm. D.: 37’. Col.

#### IN BREVE

Regia: Alice Rohrwacher

Anno: 2022

Paese: Italia-USA

Durata: 37'

Audio

Sonoro

Edizione

2022

[SCHEDA COMPLETA ![](https://festival.ilcinemaritrovato.it/wp-content/themes/CRtheme/img/icon_card.png)](https://festival.ilcinemaritrovato.it/film/le-pupille/) 

## KOROTKIE VSTREČI

#### SCHEDA FILM

_Korotkie vstreči_ è solo uno dei vari film realizzati nel 1966-1967, proprio alla fine del Disgelo ispirato da Chruščëv, che hanno comeprotagoniste donne in gamba, non sposate […] alle prese con i conflitti tra le esigenze della loro professione e quelle dell’amore, della famiglia o – in senso più ampio – dell’umanità, superando di molto gli stereotipi della femminilità sovietica dell’era staliniana: o Cenerentola o portentosa Amazzone. […] Nadja, ragazza di paese che fa la cameriera in una tavola calda, si innamora di un giovane con lachitarra, Maksim, e rintraccia il suo indirizzo in città. Si scopre che è l’appartamento di Valentina, membro del soviet cittadino che sioccupa di acqua e fognature. Valentina pensa che la ragazza le sia stata mandata per fare la domestica a tempo pieno; Nadja, che tace dellasua amicizia con Maksim, accetta il lavoro. […] Vladimir Gulčenko ha osservato che la trama non è tanto un triangolo amoroso quanto due linee narrative parallele che si incontrano da qualche parte oltre la cornice del film. In effetti questo riflette la genesi della sceneggiatura, che Muratova scrisse in collaborazione con Leonid Žuchovickij. […] La linea narrativa Nadia/Maksim proveniva dal racconto di Žuchovickij _Dom v stepi_ (La casa nella steppa). […] Ma la Nadja di Muratova, nell’interpretazione di Ruslanova, è un personaggio molto più interessante della diciassettenne magra e pallida di Žuchovickij. È una giovane indipendente con profonde radici nel villaggio natale. Nel film il rapporto più interessante e pienamente sviluppato è quello tra le due donne, piuttosto che tra l’una o l’altra e Maksim. Della collaborazione con Muratova Žuchovickij ricorda: “La mia era la storia di un uomo; apparve chiaro che Kira voleva fare un film di donne”.

Jane Taubman, _Kira Muratova,_ IB Tauris, New York 2005

#### CAST AND CREDITS

Scen.: Kira Muratova, Leonid Žuchovickij. F.: Gennadij Karjuk. M.: Olga Charakova. Scgf.: Aleksandra Konardova, Oleg Perederij. Mus.: Oleg Karavajčuk. Int.: Nina Ruslanova(Nadja), Vladimir Vysockij (Maksim), Kira Muratova (Valentina Ivanovna), Valerij Isakov (Stëpa), Elena Bazil’skaja, Ol’ga Vikland, Aleksej Glazyrin. Prod.: Odessa Film Studio. DCP. D.: 96’. Col.

#### IN BREVE

Titolo Internazionale

Brief Encounters

Titolo Italiano

Brevi incontri

Regia: Kira Muratova

Anno: 1967

Paese: Urss

Durata: 96'

Versione del film

Versione russa

Audio

Sonoro

Edizione

2022

Sezione

[RITROVATI E RESTAURATI](https://festival.ilcinemaritrovato.it/sezione/ritrovati-e-restaurati-8/ "RITROVATI E RESTAURATI")
## THREE STRANGERS

#### SCHEDA FILM

Una bella donna (Geraldine Fitzgerald), un uomo d’affari apparentemente rispettabile (Sydney Greenstreet) e un criminale da due soldi (Lorre) si incrociano a Londra mentre il Capodanno cinese è alle porte: tre estranei nella notte, grandi quantità di tabacco e di alcolici. Sotto luci tremolanti e al cospetto della dea cinese Kwan Yin – che in questa particolare notte esaudirà i desideri di tre estranei – la donna propone di giocare in società alle corse di cavalli. “E prima che il film si concluda e la gara inizi, i fili dei loro destini si intrecciano e si dipanano in modo sorprendente. Falsità e violenze complicano la loro sorte, ma il Fato – mistero imperscrutabile – assesta l’ultimo colpo. Il tema del film è questo. Mai così irragionevole da essere del tutto incredibile ma ovviamente costruito come una finzione, costituisce uno spettacolo seducente, e raggiunge qualche punta di fascino in alcune delle sue scene cruciali. Naturalmente ci poniamo seriamente la domanda se a intervenire, più che la mano del Fato, siano le abili mani degli sceneggiatori, John Huston e Howard Koch, che tirano le fila. Propendiamo francamente per la seconda ipotesi” (Bosley Crowther, “The New York Times”, 23 febbraio 1946).  
Questo noir grigiastro è una delle rare occasioni per vedere Lorre e Greenstreet in ruoli da protagonisti; furono fianco a fianco in nove film in tutto (compresi alcuni classici come _Il mistero del falco_ o _Casablanca_), dove eccelsero soprattutto come caratteristi. Lorre offre qui una delle sue interpretazioni hollywoodiane più ricche di sfumature, ma l’eleganza del film è anche un omaggio al talento del regista, Jean Negulesco, il quale dichiarò che Lorre era uno dei suoi attori preferiti in assoluto. Dopo l’altrettanto elegante _La maschera di Dimitrios_ e il mediocre _I cospiratori_ (un plagio di _Casablanca_), _Three Strangers_ sarebbe stata la loro terza e ultima collaborazione.

 Frederik Lang

#### CAST AND CREDITS

Scen.: John Huston, Howard Koch. F.: Arthur Edeson. M.: George Amy. Scgf.: Ted Smith. Mus.: Adolph Deutsch. Int.: Sydney Greenstreet (Jerome K. Arbutny), Geraldine Fitzgerald (Crystal Shakleford), Peter Lorre (John West), Joan Lorring (Icy Crane), Robert Shayne (Fallon), Marjorie Riordan (Janet Elliott), Arthur Shields (pubblico ministero), Rosalind Ivan (Lady Rhea Belladon). Prod.: Wolfgang Reinhardt per Warner Bros. Pictures – 35mm. D.: 93’. Bn

#### IN BREVE

Titolo Italiano

[L'idolo cinese]

Regia: Jean Negulesco

Anno: 1946

Paese: USA

Durata: 93'

Versione del film

Versione inglese

Audio

Sonoro

Edizione

2022

Sezione

[PETER LORRE, STRANIERO IN TERRA STRANIERA](https://festival.ilcinemaritrovato.it/sezione/peter-lorre-straniero-in-terra-straniera/ "PETER LORRE, STRANIERO IN TERRA STRANIERA")
## NOI VIVI – ADDIO KIRA!
## PECCATO CHE SIA UNA CANAGLIA

#### SCHEDA FILM

Alessandro Blasetti, grande regista la cui eclettica carriera copre mezzo secolo di cinema, offre a Loren il suo primo grande ruolo in un lungometraggio, subito dopo l’episodio dell’_Oro di Napoli._ Ed è ancora una volta un ruolo brillante, di donna volitiva e seducente capace di tener testa ai maschi. Ispirato a un racconto di Alberto Moravia, il film è una scorribanda sentimentale tipica del cosiddetto ‘neorealismo rosa’, in un’Italia popolare già avviata verso nuovi consumi. Sophia è una donna che con dei complici tenta di rubare l’auto di un ingenuo tassista.  
Lui la porta al commissariato, sedotto dal suo fascino, se la lascia sfuggire, ma poi si mette alla ricerca della ‘banda’. “La bellezza non è davvero una condanna, è un dono del cielo, di cui occorre fare uso sagace; la protagonista di _Peccato che sia una canaglia_, erede popolaresca delle avventuriere d’alto bordo di un tempo, sa benissimo amministrarsi e destreggiarsi fra gli uomini – anche se, intendiamoci, nessuno dei suoi trucchi imbrogli canagliate giunge mai a compromettere sul serio la purità del suo cuore” (Vittorio Spinazzola, _Cinema e pubblico_, Bompiani, Milano 1974). È anche il primo incontro di una coppia destinata a una grande fortuna nei decenni, quella con Marcello Mastroianni (che dal canto suo è qui alle prime armi come attore brillante). Ma non va dimenticato, come in molti titoli dell’epoca, uno straordinario Vittorio De Sica nei panni del padre della ragazza, ladro d’altri tempi. “Tra noi la scintilla si accese subito […]. Interpretammo i nostri ruoli lasciandoci guidare dall’istinto, e con un brio che per me era una scoperta. […] De Sica dava il tono; Marcello e io ci mettemmo immediatamente al diapason imprimendo alla nostra recitazione uno slancio pieno di verve e di sottigliezza che caratterizzò i molti film che in seguito avremmo girato insieme” (Sophia Loren).

Emiliano Morreale

#### CAST AND CREDITS

Sog.: dal racconto _Il fanatico_ di Alberto Moravia. Scen.: Suso Cecchi D’Amico, Alessandro Continenza, Ennio Flaiano. F.: Aldo Giordani. M.: Mario Serandrei. Scgf.: Mario Chiari. Mus.: Alessandro Cicognini. Int.: Marcello Mastroianni (Paolo), Sophia Loren (Lina), Vittorio De Sica (il padre di Lina), Umberto Melnati (Michele), Margherita Bagni (Elsa), Michael Simone (Totò), Giorgio Sanna (Peppino), Mario Scaccia (Carletto), Wanda Benedetti (Valeria). Prod.: Documento Film. DCP. D.: 95’. Bn.

#### IN BREVE

Titolo Internazionale

Too Bad She’s Bad

Regia: Alessandro Blasetti

Anno: 1954

Paese: Italia

Durata: 95'

Versione del film

Versione italiana con sottotitoli inglesi

Audio

Sonoro

Edizione

2022

Sezione
#### SCHEDA FILM

_We the Living_ è la versione combinata di due film, _Noi Vivi_ e _Addio Kira,_ (1942), due pellicole tratte dal racconto semi-autobiografico dell’autore statunitense Ayn Rand, che non diede mai autorizzazione all’adattamento cinematografico, di cui probabilmente non era nemmeno a conoscenza.  
I due film furono grandi successi al botteghino nel 1942 in Italia. Ciononostante, dal momento che emergevano dalle vicende narrate aspetti controversi riguardanti Benito Mussolini, il dittatore ne vietò la proiezione e decretò la distruzione delle copie. Alcuni di questi negativi, nascosti alle autorità, furono salvati.  
Il luogo di conservazione delle copie è rimasto sconosciuto per trent’anni. Al loro ritrovamento, Rand autorizzò una versione di 2 ore e 53 minuti. _We the Living_ è stato completamente restaurato nel 2022.

_Noi vivi_ era un romanzo che proprio in quei mesi era uscito in Italia, scritto da Ayn Rand, scrittrice americana di origine russa. Era un libroche aveva questo sfondo interessantissimo della rivoluzione russa e questi tre personaggi a mia opinione perfetti da un punto di vista cinematografico. Cioè questa ragazza appartenente a una famiglia agiata; il commissario serio e impegnato; e un giovane primo amoroso che era figlio di un ammiraglio. I due maschi così diversi, ma così interessanti comunque, e in mezzo a loro una giovane innamorata di uno per la sua bellezza, per il lato romantico, innamorata dell’altro, cioè del commissario, per la serietà da missionario che aveva nel vivere lasua vita politica. Erano personaggi accattivanti per qualsiasi pubblico medio. Tanto che il film ha avuto un successo che si poteva anche prevedere, ma mai al punto in cui è arrivato. Il film è stato presentato al festival di Venezia e durava quasi quattro ore, tre ore e cinquanta minuti. Devo dire che molto stranamente, e me ne sono molto compiaciuto, in quelle tre ore e cinquanta non si è alzato nessuno. Ed è statoaccolto con frenetici applausi. _Noi vivi_ è stato diviso dopo in due parti, _Noi vivi_ e _Addio Kira_.  
Non s’è mai parlato di fare un film anticomunista. Scalera non mi ha mai chiesto di fare questo. Appariva agli occhi di qualsiasi lettore italiano che c’erano molte cose che potevano essere uguali alla situazione nostra. Cioè il fatto, per esempio, che uno non lavorava se non era iscritto; la famosa situazione, famosa dico nel romanzo e in chi ha visto il film, di Brazzi che, essendo figlio di un aristocratico cacciato via dal regime comunista, non aveva una posizione, non riusciva a lavorare e non si voleva iscrivere. Quindi erano situazioni un po’ simili aquelle che succedevano anche da noi. Per questo e per alcune altre analogie, _Noi vivi_ è stato poi chiamato, non ufficialmente, il film delle gomitate al buio. Perché succedeva, e mi hanno raccontato parecchi episodi, che davanti a certe situazioni la gente si dava la gomitata nel buio.

Goffredo Alessandrini, _L’avventurosa_ _storia del cinema italiano. Da_ La canzone dell’amore _a_ Senza pietà_. Volume primo_, Edizioni Cinetecadi Bologna, Bologna 2009

#### CAST AND CREDITS

Sog.: dal romanzo _We the Living_ di Ayn Rand. Scen.: Corrado Alvaro, Anton Giulio Majano, Orio Vergani. F.: Giuseppe Caracciolo. M.: Eraldo da Roma. Scgf.: Andrea Beloborodoff, Giorgio Abkhasi, Amleto Bonetti. Mus.: Renzo Rossellini. Int.: Alida Valli (Kira Argounova), Fosco Giachetti (Andrei Taganov), Rossano Brazzi (Leo Kovalenski), Giovanni Grasso (Tishenko), Emilio Cigoli (Pavel Sierov), Annibale Betrone (Vassili Dunaev), Bianca Doria (Irina Dunaev), Gioia Collei (Acia Dunaev), Mario Pisu (Victor Dunaev), Raf Vallone (marinaio). Prod.: Franco Magli per Scalera, Era Film.DCP. D.: 190’. Bn.

#### IN BREVE

Titolo Internazionale

We The Living

Regia: Goffredo Alessandrini

Anno: 1942

Paese: Italia

Durata: 174'

Versione del film

Versione italiana con sottotitoli inglesi

Audio

Sonoro

Edizione

2022

Sezione

[RITROVATI E RESTAURATI](https://festival.ilcinemaritrovato.it/sezione/ritrovati-e-restaurati-8/ "RITROVATI E RESTAURATI")
### A QUESTION OF HUMAN RELATIONSHIPS. DA NANOOK OF THE NORTH AL CINEMA INUIT
## KEN

#### SCHEDA FILM

Misumi lavorò quasi esclusivamente con materiale storico. _Ken_ è uno dei suoi rari _gendai-geki_ (film d’ambientazione contemporanea), atipico per questo e anche per l’austera fotografia in Scope in bianco e nero che lo distingue dai film coevi del regista (al direttore della fotografia Chikashi Makiura si deve anche lo splendore cromatico di _Kenki_, tra le altre collaborazioni con Misumi). Più consueta è la presenza della star Raizo Ichikawa, l’attore prediletto di Misumi, che interpreta il capitano di una squadra universitaria di kendo invischiato in una pericolosa rivalità con un collega.  
Il racconto da cui il film è tratto, pubblicato nel 1963, era del celebre Yukio Mishima (1925-70), che com’è noto praticava il kendo, propugnava il codice etico dei samurai e si tolse la vita praticando il _seppuku_ dopo un tentativo fallito di colpo di Stato. In Misumi l’attrazione di Mishima per i limiti estremi della condotta virile si condensa nei primi piani intrisi di sudore e nelle eleganti coreografie delle scene di combattimento.  
Il recensore di “Kinema Junpo” colse l’anacronismo dei valori di Mishima espressi in _Ken_, suggerendo che, in un dopoguerra caratterizzato da una libertà sfrenata, la squadra di kendo era forse l’ultimo baluardo del rigore e della forza spirituale: rappresentando “maniere che si discostano dalla società contemporanea”, la tematica del kendo offrì a Misumi l’opportunità di creare “un _jidai-geki_ ambientato nel _gendai_” (cioè nel presente). La recensione è stranamente negativa, poiché giudica il film una copia inadeguata della sua fonte letteraria. Eppure per Hiroaki Yoshida la tensione del film sta proprio nel contrasto tra gli atteggiamenti dei due autori: Mishima celebra la “bella morte” mentre Misumi si concentra sulla lotta per la vita.  
Sotto la direzione del suo omonimo Kon Ichikawa, Raizo Ichikawa era apparso in un altro adattamento di Mishima interpretando il novizio disturbato che incendia un tempio di Kyoto in _Enjo_ (_Conflagrazione_, 1958).

Alexander Jacoby e Johan Nordström

#### CAST AND CREDITS

Sog.: dal racconto omonimo di Yukio Mishima. Scen.: Kazuo Funahashi. F.: Chikashi Makiura. M.: Kanji Suganuma. Scgf.: Akira Naito. Mus.: Sei Ikeno. Int.: Raizo Ichikawa (Jiro Kokubun), Yukiko Fuji (Eri Itami), Yusuke Kawazu (Kagawa), Akio Hasegawa (Mibu), Akitake Kono (Kiuchi), Yuka Konno (Shigeko Fujishiro), Junko Kozakura (Sanae Mibu), Yoshio Inaba (Seiichiro Kokubun), Rieko Sumi (Hiroko Kokubun). Prod.: Hirokaki Fujii, Sadao Zaizen per Daiei – DCP. D.: 95’. Bn.

#### IN BREVE

Titolo Internazionale

The Sword

Titolo Italiano

[La spada]

Regia: Kenji Misumi

Anno: 1964

Paese: Giappone

Durata: 95'

Versione del film

Versione giapponese con sottotitoli inglesi

Audio

Sonoro

Edizione

2022

Sezione

[KENJI MISUMI: UN AUTORE INCONSAPEVOLE](https://festival.ilcinemaritrovato.it/sezione/kenji-misumi-un-autore-inconsapevole/ "KENJI MISUMI: UN AUTORE INCONSAPEVOLE")
## LA RÈGLE DU JEU

#### SCHEDA FILM

_La Règle du jeu_ appare come il coronamento degli anni miracolosi di Jean Renoir, il ciclo di nove film iniziato con _Toni_ (1934). Riflette su diessi e li rovescia. A posteriori, si può osservare in quasi ciascuno di essi la presenza della morte violenta. L’accordo di Monaco fece infuriare Renoir, secondo il quale _La Règle du jeu_ era un film sulla guerra non meno di _La grande illusione_. È un resoconto della condizione spirituale della Francia nel 1939, un anno prima della _drôle de guerre_ e dell’occupazione. L’accoglienza fu nella maggior parte dei casi così terribile e ottusa che di fatto spinse Renoir all’esilio. _La Règle du jeu_ è un film senza protagonisti e scene chiave. Renoir volle creare un film d’insieme, in gran parte con i caratteristi che amava. L’analisi di alcune sequenze può chiarire la qualità peculiare della messa in scena. Verso la fine della sequenza della caccia c’è una scena in cui il Marchese e Geneviève si parlano con franchezza. Lui le confessa che non la ama più. È tempo di separarsi. Altrove fa la sua comparsa un cannocchiale tascabile.  
Tra le immagini più belle di Renoir c’è un campo lungo in cui la macchina da presa vacilla leggermente. Da dove viene l’intensità di questainquadratura? È il perfetto riflesso di un ricordo in un film che, senza la stampella dei flashback, mostra la forza del passato che perseguita il dramma del presente e ne fa parte.  
Così Renoir commentò le circostanze apparentemente improvvisate della produzione: “Il significato dei personaggi e degli eventi esoprattutto il lato allegorico del film covavano in me da molto tempo. Desideravo fare qualcosa di simile: illustrare una ricca, complessasocietà in cui – per usare la storica frase – stavamo ballando su un vulcano”.  
È un film sulle relazioni amorose, ma nessuno fa l’amore, nessuno ha figli. Renoir cattura un limbo nella residenza di caccia, nella comunità, nella società, in Francia… un limbo senza atti d’amore ma molti segni di violenza. Ciascuna delle _dramatis personae_ contribuisce con gesti e pensieri alla catena di eventi che porta alla morte dell’eroe nazionale, André Jurieu. Un certo incontro nel finale del film è particolarmente toccante: Marceau e Octave, due figure marginali, escono dalla scena in cui è avvenuta la morte. L’inquadratura ha un peso allegorico. Riassume la fine del cinema francese degli anni Trenta e di un’intera epoca.

Peter von Bagh, _Kymmenen elokuvaa_ [Dieci film], Love Kirjat, Helsinki 1984

#### CAST AND CREDITS

Scen.: Jean Renoir, Carl Koch. F.: Jean Bachelet. M.: Marguerite Renoir. Scgf.: Eugène Lourié. Mus.: Roger Désormières. Int.: Marcel Dalio (Marchese Robert de La Chesnaye), Nora Gregor (Christine de La Chesnaye), Roland Toutain (André Jurieu), Mila Parely (Geneviève de Marrast), Jean Renoir (Octave), Julien Carette (Marceau), Paulette Dubost (Lisette), Gaston Modot (Schumacher), Richard Francoeur (signor La Bruyère), Claire Gérard (signora La Bruyère). Prod.: Claude Renoir per Nouvelle Édition Française. DCP. D.: 112’. Bn.

#### IN BREVE

Titolo Internazionale

The Rules of the Game

Titolo Italiano

La Regola del Gioco

Regia: Jean Renoir

Anno: 1939

Paese: Francia

Durata: 112'

Versione del film

Versione francese con sottotitoli inglesi

Audio

Sonoro

Edizione

2022

Sezione

[RITROVATI E RESTAURATI](https://festival.ilcinemaritrovato.it/sezione/ritrovati-e-restaurati-8/ "RITROVATI E RESTAURATI")
## FOOLISH WIVES

#### SCHEDA FILM

Terzo film di Erich von Stroheim per la Universal, dopo il celebre _Blind Husbands_ (1919) e il perduto _Devil’s Passkey_ (1920), _Foolish Wives_ fu pubblicizzato durante la lavorazione come “il primo film da un milione di dollari”: il budget veniva aggiornato ogni settimana su un tabellone di Times Square, e le riviste di costume erano piene di aneddoti sulle folli stravaganze di Stroheim, compresa la ricostruzione della Place du Casino di Monte Carlo tra le polverose colline della San Fernando Valley. La cifra finale riportata dall’ufficio stampa della Universal fu di 1.053.290 dollari: tanti soldi per la giovane Hollywood di allora, ma che nel 2022 equivalgono alla modesta somma di 16.694.705,34 dollari, più o meno il budget di un film Sundance con un paio di star televisive nel cast.  
In ogni caso la Universal ottenne più di quanto avesse speso. Stroheim consegnò una prima versione di circa trentuno bobine, presto ridotte a quattordici per la prima newyorkese dell’11 gennaio 1922. Un montaggio ulteriore eseguito su pressione del New York State Censorship Board portò al sacrificio di altre quattro bobine (compresa la lunga sequenza d’apertura); successivi tagli e revisioni furono eseguiti quando la Universal rimontò il negativo in vista di una nuova distribuzione del film nel 1928. Fu quella versione (di 7655 piedi) a essere acquisita dal MoMA nel 1936 e a fare da punto di partenza per tutti i successivi restauri.  
Questa nuova versione di _Foolish Wives_, prodotta dal MoMA e dal San Francisco Silent Film Festival, non contiene materiali inediti ma tenta di ricreare la sensazione della prima uscita in sala ristabilendo l’ordine originale delle scene, sostituendo le didascalie del 1928 con i testi originali, ricostruendo le colorazioni, ripulendo digitalmente la pellicola e ricreando gli effetti di colore spettacolari della scena clou dell’incendio. Il risultato è un film che appare molto più strutturato e solido delle edizioni precedenti, mettendo in luce tutta l’arguzia, la perversione e il talento per lo spettacolo melodrammatico di Stroheim. Il film ora si conclude come Stroheim voleva, con una citazione dal romanzo immaginario – _Foolish Wives_, di un certo Erich von Stroheim – che il regista ha intessuto nella trama: “Prima o poi le mogli americane romanticamente inclini a credere che lo splendore superficiale dell’uomo del Vecchio Mondo e i suoi modi seducenti siano i requisiti essenziali di un marito resteranno deluse. E capiranno che l’uomo giusto per la Donna Americana è l’Uomo Americano”.

Dave Kehr

#### CAST AND CREDITS

Sog., Scen.: Erich von Stroheim. F.: William H. Daniels, Ben F. Reynolds. M.: Arthur Ripley. Int.: Erich von Stroheim (conte Sergius Karamzin), Rudolph Christians (Andrew J. Hughes), Miss DuPont (Helen Hughes), Maude George (principessa Olga Petchnikoff), Mae Bush (principessa Vera Petchnikoff), Dale Fuller (Maruschka), Cesare Gravina (Ventucci), Cesare Gravina (Ventucci), Malvina Polo (Marietta), Dale Fuller (Maruska). Prod.: Carl Laemmle per Universal Film. DCP. Bn

#### IN BREVE

Titolo Italiano

Femmine folli

Regia: Erich von Stroheim

Anno: 1922

Paese: USA

Durata: 144'

Audio

Muto

Edizione

2022

Sezione
## THAMPˉ

#### SCHEDA FILM

Il restauro ha utilizzato il migliore elemento sopravvissuto, un controtipo negativo stampato da una copia 35mm conservata presso il National Film Archive of India. L’elemento è stato scannerizzato in 4K e il restauro è stato realizzato presso Prassad Corporation Pvt. Ltd.’s Post Studios, Chennai e il laboratorio L’Immagine Ritrovata.

Le immagini si dispiegano come un _raga_ hindustani, un viaggio in un mondo mistico dove reale e irreale si fondono alla perfezione, dove genere e forma non hanno confini, una fantasticheria contemplativa e meditativa in un linguaggio visivo unico: questo è Aravindan. _Thamp̄_ di Aravindan Govindan è un film poetico e allegorico che esplora con delicatezza la transitorietà delle relazioni umane e lo sradicamento degli emarginati osservando gli effetti dell’arrivo di un circo itinerante nella vita bucolica di un villaggio sulle rive di un fiume. Nello stile del _cinéma vérité_, Aravindan riunì una vera troupe di artisti circensi e si recò insieme a loro nel villaggio di Thirunavaya sulle rive del fiume Bharathapuzha. Il primo giorno fu allestito il circo e tutti gli abitanti furono invitati allo spettacolo. Aravindan disse in un’intervista: “Non avevamo una sceneggiatura e abbiamo filmato tutto in tempo reale… Molti non avevano mai visto un circo. Abbiamo ripreso le loro reazioni a ciò che vedevano. Dopo l’esitazione iniziale si sono dimenticati delle luci e delle riprese e si sono lasciati coinvolgere completamente dallo spettacolo”. Per tre giorni il circo è al centro della vita del villaggio, ma presto gli abitanti perdono interesse e passano ai preparativi per una festa locale. Così la troupe fa i bagagli e se ne va senza lasciare traccia. Alienato dal proprio ambiente, un giovane del villaggio si arrampica sul camion in partenza nella speranza di sfuggire al proprio scontento abbracciando la vita nomade dei circensi. La bellezza del film sta nei silenzi riflessivi, nello sguardo profondamente attento ma garbato della macchina da presa: il pathos degli artisti – impegnati nelle loro mansioni quotidiane o ripresi in maniera più esplicita in impassibili primi piani mentre parlano direttamente alla macchina da presa – si contrappone all’innocente meraviglia del pubblico affascinato del villaggio, in immagini in bianco e nero che restano dentro a lungo, anche dopo che il circo ha sbaraccato.

Shivendra Singh Dungarpur

#### CAST AND CREDITS

Sog.: Aravindan Govindan. F.: Shaji N. Karun. M.: A. Ramesan. Mus.: Kavalam Narayana Panicker, M.G. Radhakrishnan. Int.: Bharath Gopi, Nedumudi Venu, D.P. Nair, Sreedharan Chambad, Jalaja, Murikkoli Krishnan, Shreeraman, Kottara Gopalakrishnan, Njeralath Rama Poduval. Prod.: Kollam; K. Ravindranathan Nai per General Pictures Corporation. DCP. Bn.

#### IN BREVE

Titolo Internazionale

The Circus Tent

Regia: Aravindan Govindan

Anno: 1978

Paese: India

Durata: 129'

Versione del film

Versione malayalam con sottotitoli inglesi

Audio

Sonoro

Edizione

2022

Sezione

[CINEMALIBERO](https://festival.ilcinemaritrovato.it/sezione/cinemalibero-2/ "CINEMALIBERO")
## BLACK TUESDAY

#### SCHEDA FILM

Questo feroce noir, prodotto in maniera indipendente da Leonard e Robert Goldstein, fu l’ultimo film hollywoodiano di Fregonese e anche l’ultima volta che Edward G. Robinson interpretò un personaggio a tal punto malvagio. Nei panni di Vincent ‘King’ Canelli, Robinson pesca dall’immaginario legato a _Piccolo Cesare_ e a tanti altri film di gangster, ma il male che incarna qui è qualcosa di nuovo, nato dalla violenza su vasta scala della Seconda guerra mondiale. Nella brillante scena d’apertura Fregonese presenta Canelli come un animale in gabbia, aggrappato alle sbarre della sua cella nel braccio della morte; deve essere giustiziato la sera stessa insieme al vicino di cella Peter Manning (Peter Graves), che ha ucciso un poliziotto, rapinato una banca e nascosto i duecentomila dollari del bottino.  
Con l’aiuto della sua fedele ragazza (Jean Parker, celebre negli anni Trenta per i ruoli da ingenua) e di un impassibile scagnozzo (Warren Stevens), Canelli mette in scena una fuga folle e sanguinosa dalla stanza in cui deve avvenire l’esecuzione portando con sé un gruppo di ostaggi e Manning, nella speranza che questi possa condurlo al denaro rubato.  
Ma la fuga si rivela sostanzialmente illusoria, e Fregonese guida i suoi personaggi in una serie di spazi chiusi e senza finestre che portano al piano superiore di un magazzino dove Canelli e la sua banda allestiranno l’ultima resistenza.  
Il direttore della fotografia Stanley Cortez, che usa qui per la prima volta in un lungometraggio la rivoluzionaria pellicola Tri-X in bianco e nero ad alta velocità della Kodak, offre immagini che – per citare due dei suoi lavori più importanti – rivaleggiano con la complessità spaziale e i dettagli meticolosi di _L’orgoglio degli Amberson_ e nello stesso tempo prefigurano l’uso forte e quasi astratto dello ‘spazio negativo’ nella _Morte scorre sul fiume_ (film con cui _Black Tuesday_ condivide una misteriosa somiglianza),

Dave Kehr

#### CAST AND CREDITS

Sog., Scen.: Sydney Boehm. F.: Stanley Cortez. M.: Robert S. Golden. Scgf.: Hilyard Brown. Mus.: Paul Dunlap. Int.: Edward G. Robinson (Vincent Canelli), Jean Parker (Hatti Combest), Peter Graves (Peter Manning), Milburn Stone (Slocum), Warren Stevens (Joey Stewart), Sylvia Findley (Ellen Norris), Jack Kelly (Frank Carson), Hal Baylor (Lou Mehrtens), James Bell (John Norris). Prod.: Leonard e Robert Goldstein per Leonard Goldstein Productions, Inc.  35mm. D.: 83’.

#### IN BREVE

Titolo Italiano

Pioggia di piombo

Regia: Hugo Fregonese

Anno: 1954

Paese: USA

Durata: 83'

Versione del film

Versione inglese

Audio

Sonoro

Edizione

2022

Sezione

[HUGO FREGONESE, IL VAGABONDO](https://festival.ilcinemaritrovato.it/sezione/hugo-fregonese-il-vagabondo/ "HUGO FREGONESE, IL VAGABONDO")
## KENKI

#### SCHEDA FILM

Come _Kiru_, questo film eccezionale è tratto da un romanzo di Renzaburo Shibata (1917-78), stavolta adattato da Seiji Hoshikawa (1921-2008), prolifico sceneggiatore della Daiei. A Shibata si deve anche la serie di romanzi Kyoshiro Nemuri (iniziata nel 1956), che divenne anche uno dei più longevi cicli prodotti dalla Daiei negli anni Sessanta, sempre con l’attore Raizo Ichikawa; tre film furono diretti da Misumi. Anche _Kenki_ era pensato – dall’attore, dal regista e dalla casa di produzione – come il primo titolo di una serie; ma gli incassi mediocri fecero sì che restasse un film a sé stante. Col senno di poi, tuttavia, può essere visto come il completamento di un’ufficiosa ‘trilogia della spada’ – cui appartengono anche _Kiru_ e _Ken_ – che probabilmente rappresenta l’apice dell’arte di Misumi.  
Il tono e le caratterizzazioni del film sono inconsueti, anche se il titolo potrebbe far pensare a un chanbara di maniera. Il recensore di “Kinema Junpo” commentò che il protagonista Hanpei (interpretato da Ichikawa) “si discosta dai ‘grandi spadaccini’ che abbiamo visto finora”: più che un “diavolo della spada” come proclama il titolo, di giorno è “un giardiniere di talento […] e un mite sognatore”. La gentilezza del personaggio rende ancora più sconvolgenti le scene in cui la violenza giunge al culmine. Il critico elogiò inoltre la regia “elegante e raffinata” di Misumi, pur chiedendosi se il film avrebbe potuto sperimentare di più. In effetti lo stile straordinario ed esuberante di Misumi mostra ambizioni artistiche; specie la scena iniziale, con il suo uso volutamente artificiale dell’illuminazione, potrebbe appartenere a un film della nouvelle vague. Altrove Misumi alterna primi piani claustrofobici e suggestive vedute panoramiche, dando vita contemporaneamente a un sontuoso spettacolo visivo e a un dramma potente. Per Hiroaki Yoshida l’uso dei fiori, che può ritenersi ispirato al simbolismo buddista, allude sia alla vita, sia alla morte.

Alexander Jacoby e Johan Nordström

#### CAST AND CREDITS

Sog.: da un romanzo di Renzaburo Shibata. Scen.: Seiji Hoshikawa. F.: Chikashi Makiura. M.: Kanji Suganuma. Scgf.: Shigenori Shimoishizaka. Mus.: Hajime Kaburagi. Int.: Raizo Ichikawa (Hanpei), Michiko Sugata (Osaki), Goro Mutsumi (Tomozo), Kentaro Kodo (Asuzo), Rokko Toura (Masanobu Unno), Ryutaro Gomi (monaco komuso), Asao Uchida (Yaichiro Daigo), Kei Sato (Kikuma Kanbe). Prod.: Mitsuru Tanabe, Shiro Kaga per Daiei – DCP. D.: 83’. Col.

#### IN BREVE

Titolo Internazionale

Sword Devil

Titolo Italiano

[La spada del demonio]

Regia: Kenji Misumi

Anno: 1965

Paese: Giappone

Durata: 83'

Versione del film

Versione giapponese con sottotitoli inglesi

Audio

Sonoro

Edizione

2022

Sezione

[KENJI MISUMI: UN AUTORE INCONSAPEVOLE](https://festival.ilcinemaritrovato.it/sezione/kenji-misumi-un-autore-inconsapevole/ "KENJI MISUMI: UN AUTORE INCONSAPEVOLE")
## MAN IN THE ATTIC

#### SCHEDA FILM

Hugo Fregonese era affascinato dall’idea del vagabondo che vive all’ombra del cappio (“Non m’importa se m’impiccano” è una battuta chiave di _Blowing Wild_, realizzato anch’esso nel 1953). In questa rivisitazione della storia di Jack lo Squartatore è un’intera città in stato di frenesia collettiva a tenere in mano il cappio, alla ricerca di qualcuno da incolpare degli omicidi delle prostitute. Nel mondo di Fregonese il predatore è anche preda di tormenti.  
Il romanzo da cui è tratto il film, _The_ _Lodger_ (1913) di Marie Belloc Lowndes, aveva già ispirato il film omonimo del 1926 che consacrò Alfred Hitchcock. Quando la Fox acquistò i diritti fu John Brahm a proporne una prima cupa versione nel 1944. Decisa a sfruttare il controllo esclusivo che esercitava sul neonato CinemaScope, la Fox lasciò la produzione di dieci film non Scope e a basso costo alla Panoramic Productions dell’indipendente Leonard Goldstein. Con la rosa di talenti Fox a sua disposizione (compresi gli scenografi Lyle Wheeler e Leland Fuller e il direttore della fotografia Leo Tover), Fregonese realizzò un adattamento molto più ricco della maggior parte delle produzioni a colori e Scope della Fox, a conferma del suo talento nel trasformare piccoli film in studi sull’oscurità dell’animo umano.  
La lettura che Fregonese dà del personaggio di Slade, il patologo divenuto omicida che Jack Palance interpreta con pathos tormentato, è decisamente freudiana, fatalista e consapevole. Criminale garbato ed eloquente, è ben conscio del complesso di Edipo che si cela dietro la sua pulsione a uccidere donne che somigliano a sua madre. “In realtà non ci sono criminali” proclama Slade, “ci sono solo persone che fanno ciò che devono fare perché sono ciò che sono”.  
Qui più che mai Fregonese utilizza inquadrature dall’alto e dal basso per esprimere normalità e terrore, staticità e fuga. Con l’eccezione dei numeri musicali, ben eseguiti ma decisamente incongrui rispetto alla trama e all’epoca in cui essa si svolge, il film è una delle più convincenti incursioni di Fregonese nel tema della solitudine. L’ambiguo finale in cui l’omicida scompare nel fiume che “scorre pacifico verso l’infinito”, per usare le parole di Slade, è magnifico.

Ehsan Khoshbakht

#### CAST AND CREDITS

Sog.: dal romanzo _The Lodger_ (1913) di Marie Belloc Lowndes. Scen.: Robert Presnell Jr., Barré Lyndon. F.: Leo Tover. M.: Marjorie Fowler. Scgf.: Lyle Wheeler, Leland Fuller. Int.: Jack Palance (Slade), Constance Smith (Lily Bonner), Byron Palmer (ispettore Paul Warwick), Frances Bavier (Helen Harley), Rhys Williams (William Harley), Sean McClory (poliziotto), Leslie Bradley (poliziotto), Tita Phillips (Daisy), Lester Matthews (ispettore capo Melville). Prod.: Robert L. Jacks per Panoramic Productions, Inc. 35mm. D.: 86’.

#### IN BREVE

Titolo Italiano

Una mano nell'ombra

Regia: Hugo Fregonese

Anno: 1953

Paese: USA

Durata: 86'

Versione del film

Versione inglese

Audio

Sonoro

Edizione

2022

Sezione

[HUGO FREGONESE, IL VAGABONDO](https://festival.ilcinemaritrovato.it/sezione/hugo-fregonese-il-vagabondo/ "HUGO FREGONESE, IL VAGABONDO")



## DANS LA NUIT
Introduce 

**Thierry Frémaux** (Festival de Cannes)

Accompagnamento dal vivo a cura di **CW03** e **CW04** del gruppo finlandese **Cleaning Women**

Serata promossa da **Ottica Garagnani**

(In caso di pioggia, la proiezione si sposterà al Cinema Arlecchino)

#### INFO SULLA  
PROIEZIONE

MARTEDÌ 28/06/2022

21:45

[PIAZZA MAGGIORE](https://festival.ilcinemaritrovato.it/luogo/piazza-maggiore/)

[RITROVATI E RESTAURATI](https://festival.ilcinemaritrovato.it/sezione/ritrovati-e-restaurati-8/)

Sottotitoli

Versione originale con sottotitoli

Modalità di ingresso


#### SCHEDA FILM

Dopo nozze riuscite con la donna amata (Sandra Milowanoff) e l’inizio di una felice vita coniugale, un cavatore (Charles Vanel) è vittima di un incidente provocato da un’esplosione nella cava in cui lavora. Rimasto sfigurato, è costretto a portare una maschera. Charles Vanel, attore in un centinaio di film (tra cui, per citarne solo due, lo straordinario _Le Diable souffle_ di Edmond T. Gréville e l’acclamato _Vite vendute_ di Henri-Georges Clouzot), passò dietro la macchina da presa quando era all’apice della sua popolarità di attore del muto. Era il 1929. Regista di un solo lungometraggio, con _Dans la nuit_ firmò un film sconvolgente, sorprendente, in cui diede prova di un incredibile senso dell’inquadratura e del montaggio e di una folle modernità, e ricompose con Sandra Milowanoff la coppia già formata sullo schermo in _La_ _Flambée_ _des_ _rêves, Pêcheur_ _d’Islande_ (entrambi di Jacques de Baroncelli, 1924) e _La_ _Proie_ _du_ _vent_ (René Clair, 1927). “Un dramma di atmosfera operaia”: così amava definire questa storia che rendeva omaggio a suo padre. All’uscita del film la critica lo elogiò: “Vanel ottiene di colpo l’intensità del grande dramma. Una folle sincerità si impadronisce delle immagini. Una convincente e dolorosa crudeltà. Finalmente qualcosa di potente. Il regista Vanel dice alla vita il fatto suo” (Michel Gorel, “La Revue du cinéma”, 1930). Ma l’epoca del muto era finita. Quando _Dans la nuit_ arrivò sugli schermi, nel maggio 1930, regnava ormai il sonoro e il film fu ritirato dalle sale. Per questo è forse l’ultimo muto francese. Caduto nell’oblio, _Dans la nuit_ ritrova oggi il suo splendore grazie al sublime restauro di Éclair Classics, su iniziativa dell’Institut Lumière, al quale Charles e Arlette Vanel lasciarono il film in eredità nel 1998.

#### CAST AND CREDITS

Scen.: Charles Vanel. F.: Georges Asselin. Scgf.: Armand Bonamy. Int.: Charles Vanel (il cavatore), Sandra Milowanoff (la moglie). Prod.: Les Films Fernand Weill. DCP. D.: 90’. Bn.

#### IN BREVE

Regia: Charles Vanel

Anno: 1929

Paese: Francia

Durata: 90'

Versione del film

Didascalie francesi con sottotitoli in inglese

Audio

Muto

Edizione

2022

Sezione

[RITROVATI E RESTAURATI](https://festival.ilcinemaritrovato.it/sezione/ritrovati-e-restaurati-8/ "RITROVATI E RESTAURATI")
## ALGÉRIE EN FLAMMES

#### SCHEDA FILM

Cineasta combattente, autore nel 1950 del primo film francese anticolonialista (_Afrique 50_), René Vautier gira tra il 1956 e il 1957 un documentario su e con il Fronte di Liberazione Nazionale durante la guerra che porterà l’Algeria all’indipendenza nel 1962. A seguito di un incontro con Frantz Fanon, e una volta assicurata la propria indipendenza di espressione, Vautier parte subito per il confine tra Tunisia e Algeria. I patti con il FLN sono chiari: Vautier gira gratuitamente al fianco dei _maquisard_, con pellicola 16mm Kodachrome fornita dagli algerini; il girato deve essere visionato dalle autorità algerine, non per questioni di censura, ma per evitare che vengano rivelati gli itinerari dei combattenti.

Il film mostra la resistenza nei momenti di guerra (preziose le immagini delle donne combattenti) e nella vita quotidiana, documentando anche il tragico massacro di Sakiet Sidi Youssef. Lo sviluppo della pellicola viene eseguito tra la Francia e la Germania, ma il film è stampato a Berlino Est, e Vautier, per evitare problemi di censura, usa lo pseudonimo di Willi Müller. Vengono realizzate tre versioni, francese, tedesca e araba, e il film ha una buona diffusione (anche grazie al fatto che per tutta l’Europa orientale i diritti appartengono al DEFA), ma in Francia la prima proiezione avviene con dieci anni di ritardo, nelle aule della Sorbona occupata. Il film costerà a Vautier ferite fisiche e una lunga carcerazione, ma mai nessun pentimento. Dichiarerà sempre che _Algérie en flammes_ è un film necessario, sia per la Francia che per l’Algeria, e che “la cinepresa è un arma, non un’arma che uccide, bensì uno strumento di pace”.

Elena Correra

#### CAST AND CREDITS

René Vautier. Prod.: Front (algérien) de libération nationale. DCP. Col.

#### IN BREVE

Regia: René Vautier

Anno: 1958

Paese: Algeria

Durata: 22'

Audio

Sonoro

Edizione

2022

Sezione

[Cinemalibero](https://festival.ilcinemaritrovato.it/sezione/cinemalibero-2020/ "Cinemalibero")
## MY SIX CONVICTS

#### SCHEDA FILM

Questo magnifico _Seme della violenza_ ambientato in un carcere dove un dottore idealista usa la psicologia moderna per aiutare i detenuti è tratto da un libro autobiografico di Donald Powell Wilson. I diritti furono acquistati dal produttore Stanley Kramer, noto per il sensazionalismo, i grandi ‘messaggi’ e le storie prolisse, ma Fregonese spogliò il materiale di ogni pretesa e pomposità, facendo prevalere il suo lato malinconico. Fece dei detenuti, e non del dottore e della sua missione, l’oggetto principale dell’empatia, rivelando in questo modo uno dei suoi talenti sottovalutati: la capacità di plasmare gli attori fino a farli corrispondere ai personaggi interpretati. Chi altro avrebbe potuto trasformare un attore di serie B come John Beal facendolo risplendere di una fragilità nervosa degna di Dirk Bogarde?  
L’approccio visivo affonda le radici nel precedente film carcerario di Fregonese, _Apenas un delincuente_: il regista gira nuovamente in location reali (in questo caso nel penitenziario di San Quintino, usando vere guardie come comparse) e ricorre alla voce fuori campo. Questa volta però si dimostra più giocoso: oltre a una scena interamente muta, accompagnata solo dalla musica (che Dimitri Tiomkin comunque travisa completamente), mostra un flashback dal punto di vista del personaggio interpretato da Millard Mitchell, dove i dialoghi di tutti gli altri personaggi sono doppiati dalla sua stessa voce, con un effetto che ricorda _Le Roman d’un tricheur_ (_Il romanzo di un baro_, 1936) di Sacha Guitry.  
Lo spazio sorvegliato del carcere diventa una metafora della regia: ciascun elemento è controllato da Fregonese, soprattutto nella composizione a mosaico che esprime la violenza intrinseca dei luoghi di reclusione – con angoli inclinati, grandi spazi vuoti ed elementi ripetuti in molte inquadrature, come le valvole e i tubi di dimensioni industriali che erodono ogni possibile sensazione di comfort e di appartenenza. Per contro, l’inquadratura di gruppo dei ‘sei forzati’ ha spesso la veridicità di un dipinto rinascimentale, con gesti che indicano consapevolezza e sguardi puntati su una verità più grande situata al di fuori dell’inquadratura. C’è anche un uso sistematico della prospettiva centrale, a significare la futilità di ciò che appare in primo piano. Alla fine, quando il dottore viene mostrato in questo modo, mentre si allontana a piedi dalla prigione, il film respinge ogni possibilità di ravvedimento in un simile spazio, ma ha già promosso un più essenziale senso di umanità.

Ehsan Khoshbakht

#### CAST AND CREDITS

dal libro _My Six Convicts: A Psychologist’s Three Years in Fort Leavenworth_ (1951) di Donald Powell Wilson. Scen.: Michael Blankfort. F.: Guy Roe. M.: Gene Havlick. Scgf.: Rudolph Sternad, Edward Ilou. Mus.: Dimitri Tiomkin. Int.: Millard Mitchell (James Connie), Gilbert Roland (Punch Pinero), John Beal (Dr. ‘Doc’ Wilson), Marshall Thompson (Blivens Scott), Christopher Kent (Clem Randall), Henry Morgan (Dawson), Jay Adler (Steve Kopac), Regis Toomey (Dr. Gordon). Prod.: Stanley Kramer Co., Inc. 35mm. D.: 104’.

#### IN BREVE

Titolo Italiano

I miei sei forzati

Regia: Hugo Fregonese

Anno: 1952

Paese: USA

Durata: 104'

Versione del film

Versione inglese

Audio

Sonoro

Edizione

2022

Sezione

[HUGO FREGONESE, IL VAGABONDO](https://festival.ilcinemaritrovato.it/sezione/hugo-fregonese-il-vagabondo/ "HUGO FREGONESE, IL VAGABONDO")
## LE SAMOURAÏ

#### SCHEDA FILM

Il realismo non mi interessa. Tutti i miei film si imperniano sul fantastico. Non sono un documentarista: un film è principalmente un sogno, ed è assurdo copiare la vita nel tentativo di riprodurla esattamente… _Le Samouraï_ descrive vari mondi paralleli che non si sovrappongono mai ma di tanto in tanto si limitano a sfiorarsi.

Jean Pierre Melville, in _A Samurai in Paris_, intervista di Rui Nogueira e François Truchaud, “Sight & Sound”, estate 1968

L’epigrafe in testa al film – “nessuno è più solo di un samurai senza padrone, forse soltanto una tigre nel deserto” […] è una truffa. Non viene da nessun codice dei samurai, da nessun testo sacro impregnato di antica sapienza giapponese. […] E allora: per Melville richiamarsiall’inesistente codice del samurai aveva il sapore di uno sberleffo anarchico. Questo è un film ‘polar’. Vi mancano i quarti di nobiltà? Eccoveli, sotto forma di citazione. Ora _Le Samuraï_ è diventato un film polar d’autore. Ma sempre _Samuraï_ resta. […]  
Pure, nel suo tempo, il film resta una lezione esemplare: è polar, metafisico, perfettamente calato nel rispetto persino maniacale delle regole. L’eroe è solo. Intorno a lui, un Male ancora più aggressivo e contagioso di quello del quale il sicario è portatore (ne sono contagiati persino gli osceni sbirri). La città è nera, e non offre né scampo né redenzione. Gli elementi della tradizione, insomma, ci sono tutti. Ma c’è anche qualcosa di diverso. Qualcosa di sottilmente eversivo.  
Ecco. Eversiva è la decisione della pianista Valérie di non confermare agli sbirri il riconoscimento del killer Costello. Nel mondo della maschera-Costello (resa con grande effetto dalla maschera-Delon), l’omertà fa parte delle regole del gioco. Ma solo per i giocatori. Quelli del ‘milieu’. I duri, insomma. […] Nel mondo dei duri (e nel codice artefatto che Melville ha imposto al suo eroe) non possono esistere comprensione, condivisione, né tanto meno violazioni delle regole. Il rifiuto di Valérie di incastrarlo aggiunge alla metafisica del noir il pathos del melodramma. Ma Costello è troppo esperto samurai (e Melville troppo scanzonato demiurgo) per intravedere una chance disalvezza. Perciò, il finale è obbligato. E tutto ciò che resta da fare a Costello è prepararsi adeguatamente al momento del trapasso. Ed è ciò che Costello farà, coscienziosamente, obbedendo, in morte come in vita, al codice-bluff che lo ha sempre guidato.

Giancarlo De Cataldo, _Il tempo della visione_, in _Jean-Pierre Melville_, a cura di Mauro Gervasini e Emanuela Martini, Il Castoro, Milano 2008

Foto: LE SAMOURAI – © 1967 – PATHÉ FILMS – ÉDITIONS RENÉ CHATEAU – FIDA CINEMATOGRAFICA

#### CAST AND CREDITS

Sog.: dal romanzo _The Ronin_ di Joan McLeod. Scen.: Georges Pellegrin, Jean-Pierre Melville. F.: Henri Decaë. M.: Monique Bonnot, Yolande Marette. Scgf.: François de Lamothe. Mus.: François de Roubaix. Int.: Alain Delon (Jef Costello), François Périer (l’ispettore), Nathalie Delon (Jane Lagrange), Jacques Leroy (il killer), Cathy Rosier (Valérie), Michel Boisrond (Wiener), Georges Casati (Da Molini). Prod.: Raymond Borderie, Eugène Lépicier per C.I.C.C., Filmel, Fida Cinematografica, Tc Productions. DCP. D.: 105’. Col.

#### IN BREVE

Titolo Italiano

Frank Costello faccia d’angelo

Regia: Jean-Pierre Melville

Anno: 1967

Paese: Francia-Italia

Durata: 105'

Versione del film

Versione francese con sottotitoli inglesi

Audio

Sonoro

Edizione

2022

Sezione

[RITROVATI E RESTAURATI](https://festival.ilcinemaritrovato.it/sezione/ritrovati-e-restaurati-8/ "RITROVATI E RESTAURATI")
## INVADERS FROM MARS

#### SCHEDA FILM

Molti film d’invasione iniziano su miriadi d’astri inquadrati da un luogo imprecisato nel cosmo: la Terra, di regola, è un punto fra migliaia. Talvolta la macchina da presa avanza nello spazio finché un pianeta, il nostro, si staglia riconoscibile tra gli altri. […] _Invaders_ _from_ _Mars_ ripercorre lo schema menzionato in una variante cruciale: il movimento di macchina in avanti parte nel cosmo e, tramite dissolvenza incrociata, procede verso una casa, una finestra, un bambino che dorme. Nel vano della finestra si staglia la sagoma di un cannocchiale, e il primo gesto del bambino sarà appoggiarci l’occhio per guardare il firmamento. Ci troviamo di fronte a una sorta di passaggio di testimone, un rovesciamento di prospettiva (dalle stelle alla Terra e viceversa) che consegna al piccolo protagonista l’orientamento dello sguardo del film. Il pubblico della fantascienza dei Cinquanta è prevalentemente adolescente, se non più giovane. Come normale conseguenza, alcuni esempi eleggono i giovani a protagonisti. […] David, l’eroe di _Invaders from Mars_, è anche un esperto del genere: avido lettore di riviste pulp, aspirante scienziato, informatissimo sui casi d’avvistamento che vivificano le pagine di cronaca. La storia raccontata sarà in primo luogo la sua avventura, secondariamente un caso di interesse nazionale e planetario. […] L’esperta messa in scena di Menzies valorizza in alcuni frangenti un punto di vista anomalo e deformante, bambinesco e al tempo stesso onirico. […] È possibile liquidare _Invaders_ _from_ _Mars_ come film per ragazzi a condizione che se ne accettino le ambiguità e i segnali inquietanti che lo punteggiano. […] I genitori si tramutano da educatori amorevoli in dittatori (per inciso, c’è forse un’ombra di inquietudine nella segretezza dei progetti missilistici a cui il padre lavora), un’angelica bambina si stampa sul volto un sorriso demoniaco dopo aver incendiato casa propria, l’uomo nero può atterrare subito oltre lo steccato del giardino. È un volto dorato racchiuso in una boccia di vetro e provvisto di tentacoli, impassibile campione della ‘pura intelligenza’: al contempo, provvede agli incubi peggiori e ai sogni più difficili da dimenticare.

Andrea Meneghelli, in Andrea Meneghelli, Roy Menarini, _Fantascienza_ _in_ _cento_ _film,_ Le Mani, Genova 2000

#### CAST AND CREDITS

Scen.: Richard Blake. F.: John F. Seitz. M.: Arthur Roberts. Scgf.: Boris Leven, William Cameron Menzies. Mus.: Raoul Kraushaar. Int.: Helena Carter (dottoressa Pat Blake), Arthur Franz (dottor Stuart Kelston), Jimmy Hunt (David MacLean), Leif Erickson (George MacLean), Hillary Brooke (Mary MacLean), Morris Ankrum (colonnello Fielding), Max Wagner (sergente Rinaldi), William Phipps (maggiore Cleary), Milburn Stone (capitano Roth), Janine Perreau (Kathy Wilson). Prod.: Edward L. Alperson per National Pictures Corp. DCP. D.: 78’. Col.

#### IN BREVE

Titolo Italiano

Gli invasori spaziali

Regia: William Cameron Menzies

Anno: 1953

Paese: USA

Durata: 78'

Versione del film

Versione inglese

Audio

Sonoro

Edizione

2022

Sezione

[RITROVATI E RESTAURATI](https://festival.ilcinemaritrovato.it/sezione/ritrovati-e-restaurati-8/ "RITROVATI E RESTAURATI")
Introducono 

**Lee Kline** (Criterion), **Roberto Turigliatto** (Locarno Film Festival) e **Bernard Eisenschitz**

Evento speciale  
_**Omaggio a Nino Rota**_  
Cristina Zavalloni (voce), Manuel Magrini (pianoforte)

A seguire  
_Ritrovati e Restaurati_  
**WRITTEN ON THE WIND**

(In caso di pioggia, la proiezione si sposterà al Cinema Arlecchino, al Cinema Jolly e in Sala Scorsese)

#### INFO SULLA  
PROIEZIONE

MERCOLEDÌ 29/06/2022

21:45

[PIAZZA MAGGIORE](https://festival.ilcinemaritrovato.it/luogo/piazza-maggiore/)

[RITROVATI E RESTAURATI](https://festival.ilcinemaritrovato.it/sezione/ritrovati-e-restaurati-8/)

Sottotitoli

Versione originale con sottotitoli

Modalità di ingresso

[Tariffe del Festival](https://festival.ilcinemaritrovato.it/prenotazioni-2022/)

## WRITTEN ON THE WIND
Introducono 

**Lee Kline** (Criterion), **Roberto Turigliatto** (Locarno Film Festival) e **Bernard Eisenschitz**

Evento speciale  
_**Omaggio a Nino Rota**_  
Cristina Zavalloni (voce), Manuel Magrini (pianoforte)

A seguire  
_Ritrovati e Restaurati_  
**WRITTEN ON THE WIND**

(In caso di pioggia, la proiezione si sposterà al Cinema Arlecchino, al Cinema Jolly e in Sala Scorsese)
#### SCHEDA FILM

“Uno studio sul fallimento”. Così Sirk definiva _Written on the Wind_, precisando che al termine inglese ‘failure’ preferiva il francese ‘échec’,più carico del senso tragico di non avere via d’uscita. “L’échec è una delle poche cose che mi appassionino davvero”. Nessun romanticismo, nessuna concessione al mito del _loser_. Pur nella sontuosa stilizzazione, qui è tutto decadenza e rovina. Siamo in Texas, i macchinari estraggono petrolio a ritmo continuo e con un lamento cigolante, eco dei ritmi e del lamento di generazioni di schiavi, mentre villa Hadleyè l’ultima replica di tante mansions coloniali e le foglie secche che turbinano ovunque potrebbero essere state portate fin qui dal vento di Tara. Una tragedia americana dove tutto è già accaduto, ma possiamo esser certi che domani non sarà un altro giorno: “Nei miei film volevo mostrare questo: le tragedie si ripetono sempre”.  
Sirk ha a disposizione il suo miglior cast, e sa come usarlo. Tiene sottotono la coppia romantica, Rock e Lauren, lasciandoli però irradiare a ogni apparizione la loro luce divistica, e tende fino allo spasimo le passioni di Robert Stack e Dorothy Malone, i due ricchi, infelici, corrottirampolli Hadley. Una retorica nitida e potente ci parla dell’irrisarcibile ferita di non piacere al proprio padre, della patetica utopia di tornarea un’infanzia innocente (che non è mai stata tale), della frustrazione sessuale coltivata come una malapianta, della tetra consolazione dell’alcol. Ci sono i colori, come sempre: fiori bianchi fanno da sfondo al passaggio di Lauren Bacall, anturium rossi e insolenti dividono l’inquadratura con Dorothy Malone, che per ballare la sua “danza di morte” (Fassbinder) si sveste e riveste di veli rosa, una qualsiasi cattivaragazza diventata qualcosa a metà tra una Salomè e una lady Macbeth. Il film, alla fine, è suo e della sua solitudine: la scena in cui stringetra dita carezzevoli il modellino di torre petrolifera è stata letta da Truffaut (e da tutti dopo di lui) nel senso dell’ironica compensazionesessuale, Sirk si limitava a dire: “Un’immagine agghiacciante della società americana”. Perché i colori ci sono, ma più che mai sembrano pennellate di vernice su un fondo scuro. Perché _Written on the Wind_ è, per usare ancora le parole di Fassbinder, una cupa storia splendente “sull’amore, sulla morte e sull’America”.

Paola Cristalli

#### CAST AND CREDITS

Sog.: dal romanzo omonimo (1946) di Robert Wilder. : George Zuckerman. F.: Russell Metty. M.: Russell Schoengarth. Scgf.: Alexander Golitzen, Robert Clatworthy. Mus.: FrankSkinner. Int.: Rock Hudson (Mitch Wayne), Lauren Bacall (Lucy Moore Hadley), Robert Stack (Kyle Hadley), Dorothy Malone (Marylee Hadley), Robert Keith (Jasper Hadley), Grant Williams (Biff Miley), Robert Wilke (Dan Willis), Edward C. Platt (dottor Paul Cochrane), Harry Shannon (Hoak Wayne), John Larch (Roy Carter). Prod.: Albert Zugsmith per Universal-International. DCP. D.: 99’. Col.

#### IN BREVE

Titolo Italiano

Come le foglie al vento

Regia: Douglas Sirk

Anno: 1956

Paese: USA

Durata: 99'

Versione del film

Versione inglese

Audio

Sonoro

Edizione

2022

Sezione
## TAU BAN NO HOI

#### SCHEDA FILM

Perché qualcuno lascia la propria casa per cercare rifugio altrove? Questa domanda è al centro di _Tau_ _Ban No Hoi_ di Ann Hui, che racconta le traversie di coloro che lasciarono il Vietnam dopo la caduta di Saigon. Realizzato durante la nouvelle vague cinematografica di Hong Kong e la seconda ondata di profughi vietnamiti, il film di Hui fornisce una risposta cruda e commovente a quella domanda documentando la vita del Vietnam postbellico e mostrando come la violenza, l’assenza di libertà e la disperazione abbiano costretto la gente a rischiare tutto salendo su quelle barche. _Tau_ _Ban_ _No_ _Hoi_ offre una delle prime rappresentazioni cinematografiche dei profughi vietnamiti e conclude la ‘trilogia del Vietnam’ di Hui: dopo _The Boy from Vietnam_ (1978) e _The_ _Story_ _of_ _Woo_ _Viet_ (1981), l’ultimo film della trilogia distilla le tematiche di fondo dei primi due e si concentra sulle forze trainanti della migrazione dei rifugiati. È stato realizzato quando la maggior parte dei migranti non aveva accesso agli strumenti di autorappresentazione, quando i rifugiati erano visti soprattutto attraverso i titoli dei giornali e le politiche governative. Anche se negli ultimi decenni vi sono stati scrittori, artisti visivi e registi vietnamiti che hanno iniziato a raccontare le proprie storie, _Tau_ _Ban_ _No_ _Hoi_ resta un’opera rara e fondante, che ritrae i rifugiati vietnamiti come soggetti degni di contemplazione narrativa ed etica. Alla fine degli anni Settanta e all’inizio degli anni Ottanta i “boat people” in fuga dal Vietnam sbarcavano regolarmente nei paesi vicini […]. Il film di Hui ha offerto un contesto cruciale a questa situazione sociale, ritraendo i richiedenti asilo vietnamiti prima della loro fuga e documentando le condizioni che producevano il loro esilio. […] Per gli spettatori come me, che sono intimamente legati a questa storia di migrazione forzata, _Tau Ban No Hoi_ è una straordinaria istantanea della nostra realtà che cattura l’eco emotiva della nostra fuga dal Vietnam. Quasi cinquant’anni dopo la ‘fine’ della Guerra del Vietnam, il film di Hui rimane un’importante testimonianza sul retaggio della guerra, incentrandosi non sul dramma della geopolitica ma sui costi enormi per le vite umane.

Vinh Nguyen_,_ _Ann_ _Hui’s_ Boat People_: Documenting Vietnamese Refugees in Hong Kong, in Looking Back on the Vietnam War: Twenty-First Century Perspectives,_ Rutgers University Press, New Brunswick 2016

#### CAST AND CREDITS

Sog.: Tin Goh. Scen.: Chiu Kang-Chien. F.: Wong Chung-Gei. M.: Kin Kin. Scgf.: Tony Au Ting-Ping. Mus.: Law Wing-Fai. Int.: George Lam (Shiomi Akutagawa), Season Ma (Cam Nuong), Cora Miao (la proprietaria del bar), Andy Lau (To Minh), Hao Jia-Ling (la madre di Cam Nuong), Qi Meng-Shi (Nguyen), Jia Mei-Ying (Le Van Quyen), Lin Shu-Jin (Vu), Guo Jun-Yi (Van Lang), Wu Shu-Jun (Van Nhac), Cheung Tung-Sing (il dottore). Prod.: Hsia Meng per Bluebird Movie Enterprises Ltd. DCP. D.: 109’. Col.

#### IN BREVE

Titolo Internazionale

Boat People

Regia: Ann Hui

Anno: 1982

Paese: Hong Kong

Durata: 109'

Versione del film

Versione cantonese e giapponese con sottotitoli inglesi

Audio

Sonoro

Edizione

2022

Sezione

[RITROVATI E RESTAURATI](https://festival.ilcinemaritrovato.it/sezione/ritrovati-e-restaurati-8/ "RITROVATI E RESTAURATI")
## ÉL

#### SCHEDA FILM

Nel 1953 la carriera registica di Luis Buñuel stava riprendendo con maggiore libertà e intraprendenza in Messico. Dopo il successo europeo di _I figli della violenza_, Luis Buñuel adattò con il suo complice e collaboratore abituale Luis Alcoriza il romanzo _Él_ di Mercedes Pinto: più che una storia di fantasia era la cronaca dettagliata del terrificante calvario vissuto da vittima di un marito megalomane e gelosissimo che era, in realtà, un caso grave di delirio paranoide (Lacan mostrava questo film ai suoi studenti di psichiatria come buona illustrazione della malattia).  
Magnificamente interpretato da Arturo de Córdova, Francisco Galván è ciò che in Spagna si chiama _meapilas_, un baciapile: un devoto ‘cristiano buono e puro’, ma di fatto un vergine di mezza età. Ossessionato dai piedi calzati di un’altra fedele, Gloria (Delia Garcés), lacorteggia finché questa non rompe con il fidanzato per sposare lui, sorprendentemente affascinata com’è dal suo carattere dispotico. Ma già durante la luna di miele Gloria scopre e subisce la gelosia completamente ingiustificata dell’uomo, che interpreta maniacalmente ogni cosa come gesto beffardo e come prova dell’infedeltà della moglie o di complotti contro di sé e contro i propri interessi finanziari e patrimoniali. Diffida di sua moglie, dei suoi avvocati e di quasi tutti, disprezza gli esseri umani che considera parassiti e afferma in modo megalomane che se fosse Dio non perdonerebbe mai l’umanità.  
Sebbene di solito Luis Buñuel fosse un grande umorista e un perenne surrealista, questo – un po’ come _Il ladro_ di Hitchcock – è probabilmente uno dei suoi film più seri, e anche uno dei più complessi e maggiormente caratterizzati da un narrazione tesa ed ellittica, e si conclude con una delle più inquietanti scene finali mai girate. Considerato da molti il migliore tra i capolavori di Buñuel insieme a _Estasi di un delitto_ e a _L’angelo sterminatore_, contiene alcune immagini che spingono a chiedersi se Hitchcock avesse visto e ricordasse _Él_ quando girò _La donna che visse due volte_ cinque anni dopo.

Miguel Marías

![](https://festival.ilcinemaritrovato.it/wp-content/uploads/sites/2/2022/06/MWF_logo-e1655893236621.png)

![](https://festival.ilcinemaritrovato.it/wp-content/uploads/sites/2/2022/06/LOGO_OCSPlan-de-travail-1-300x108.png)

#### CAST AND CREDITS

Sog.: basato sul romanzo omonimo (1926) di Mercedes Pinto. Scen.: Luis Buñuel, Luis Alcoriza. F.: Gabriel Figueroa. M.: Carlos Savage. Scgf.: Edward Fitzgerald. Mus.: Luis Hernández Bretón. Int.: Arturo de Córdova (Francisco Galván de Montemayor), Delia Garcés (Gloria Vilalta), Aurora Walker (Esperanza Vilalta), Carlos Martínez Baena (padre Velasco), Manuel Dondé (Pablo), Rafael Banquell (Ricardo Luján), Fernando Casanova (Beltrán), Luis Beristáin (Raúl Conde). Prod.: Óscar Dancigers per Ultramar Films. DCP. D.: 92’. Bn.

#### IN BREVE

Regia: Luis Buñuel

Anno: 1953

Paese: Messico

Durata: 92'

Versione del film

Versione spagnola con sottotitoli inglesi

Audio

Sonoro

Edizione

2022

Sezione

[RITROVATI E RESTAURATI](https://festival.ilcinemaritrovato.it/sezione/ritrovati-e-restaurati-8/ "RITROVATI E RESTAURATI")